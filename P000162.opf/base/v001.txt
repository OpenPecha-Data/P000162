༄༅། །ཕྱག་རྒྱ་ཆེན་པོའི་སྨོན་ལམ་གྱི་འགྲེལ་པ་ངོ་མཚར་ལམ་སྟོན་ཞེས་བྱ་བ་བཞུགས་སོ། །
མཛད་པ་པོ། ༧སྐྱབས་རྗེ་རྡོར་སློབ་བསྟན་དགའ་རིན་པོ་ཆེ།
རབ་འབྱམས་ཡེ་ཤེས་གཅིག་བསྡུས་པ། །
ནམ་ཡང་འགྲོ་ལ་རྗེས་བརྩེ་བས། །
བརྗོད་བྲལ་ལྷན་ཅིག་སྐྱེས་སྟོན་པའི། །
བླ་མ་རྣམས་ལ་ཕྱག་འཚལ་ལོ། །
ཞེས་ཡུལ་དམ་པ་བླ་མ་རྣམས་ལ་ཕྱག་འཚལ་བ་སྔོན་དུ་སོང་ནས་སྐབས་སུ་བབས་པ་བདེ་བར་གཤེགས་པ་༧སྐྱབས་རྗེ་བསྟན་དགའ་མཆོག་སྤྲུལ་རིན་པོ་ཆེས་མཛད་པའི་ཕྱག་ཆེན་སྨོན་ལམ་གྱི་འགྲེལ་པ་འདི་བཞིན་པར་སྐྲུན་ཞུས་པའི་དགེ་རྩས་ཉམས་ལེན་པ་རྣམས་ལ་ཕན་པར་འགྱུར་བས་ཀུན་གྱིས་འདིར་གཟིགས་པར་ཞུ།
དཔེ་སྐྲུན་གསལ་བཤད།
༈ དོན་བརྒྱུད་བསྟན་པའི་སྲོག་ཤིང་༧སྐྱབས་རྗེ་རྡོར་སློབ་བསྟན་དགའ་རིན་པོ་ཆེ་མཆོག་༡༩༣༢ ལོར་ཟླ་བ་༦ པའི་ཚེས་༤ ཆོས་སྐོར་དུས་ཆེན་གྱི་ཉིན་མོར་སྐུ་འཁྲུངས་ཏེ་འཇམ་མགོན་པདྨ་དབང་མཆོག་རྒྱལ་པོ་མཆོག་གིས་བླ་མ་བསྟན་འཛིན་ཆོས་རྒྱལ་གྱི་ཡང་སྲིད་དུ་ངོས་འཛིན་མཛད། དགུང་ལོ་བཅུ་བཞིའི་ཐོག༧སྐྱབས་རྗེ་སངས་རྒྱས་མཉན་པ་བཤད་སྒྲུབ་བསྟན་པའི་ཉི་མ་མཆོག་གིས་དབུས་པའི་བན་ཆེན་འདུས་སྤྱི་ནས་གསེར་ཁྲིར་མངའ་གསོལ་མཛད། ཀྭན་ཏིང་ཏཱ་ཡི་སི་ཏུའི་སྐུ་མདུན་ནས་དགེ་ཚུལ་སློང་གི་སྡོམ་པ་ལེགས་པར་གསན།དེ་བཞིན་བཤད་སྒྲུབ་བསྟན་པའི་མངའ་བདག་སངས་རྒྱས་མཉན་པ་བཤད་སྒྲུབ་བསྟན་པའི་ཉི་མའི་སྐུ་མདུན་ནས་སྐྱབས་འགྲོའི་སྡོམ་པ་དང་བྱང་སྡོམ་ལེགས་པར་གསན་པས་ཐུགས་ལ་བྱང་ཆུབ་ཀྱི་སེམས་ཁྱད་པར་ཅན་ཞིག་འཁྲུངས་སོང་ཞེས་རྗེ་ཉིད་ཀྱི་ཞལ་ནས་གསུངས། རྗེ་དེ་ཉིད་སྐུ་ན་ཕྲ་བའི་དུས་ནས་ཡོངས་འཛིན་མཁན་པོ་བཟོད་པ་མཐར་ཕྱིན་གཙོས་པའི་དགེ་བའི་བཤེས་གཉེན་དུ་མ་བསྟེན་ཏེ་རིག་པའི་གནས་ལྔ་ལ་སྦྱང་བརྩོན་གནང་བས་ཡོན་ཏན་གང་ལའང་མཁས།རྒྱལ་མཆོག་ཀརྨ་པ་སྐུ་གོང་འོག་གཉིས་རྩ་བའི་བླ་མར་བཟུང་སྟེ་ཐབས་ལམ་ནཱ་རོ་ཆོས་དྲུག་དང་གྲོལ་ལམ་ཕྱག་རྒྱ་ཆེན་པོ་སྒོམ་པ་ཉམས་སུ་ལེན་ཏེ་མཐར་ཕྱིན་པ་ནི་དོན་གཉིས་ལས་རང་དོན་སྒྲུབ་པའི་ཚུལ་རགས་རིམ་ཙམ་ཞིག་བཀོད་པ་ཡིན། དགུང་ལོ་སུམ་ཅུ་སོ་བདུན་ཐོག་བཀའ་བརྒྱུད་བསྟན་པའི་མངའ་བདག་དཔལ་༧རྒྱལ་དབང་རིག་པའི་རྡོ་རྗེ་མཆོག་གིས་རྡོ་རྗེ་སློབ་དཔོན་ཆེན་པོར་མངའ་གསོལ་མཛད་པ་ཙམ་དུ་མ་ཟད་དོན་གྱི་རྡོ་རྗེ་སློབ་དཔོན་ཡིན་ཞེས་བསྔགས་པ་ཡང་ཡང་མཛད་པ་ལྟར་རྗེ་ཉིད་ཀྱིས་ཀྱང་འགྲོ་མགོན་བཀའ་བརྒྱུད་པའི་ཕ་ཆོས་མར་ལུགས་རྒྱུད་སྡེ་བཅུ་གསུམ་གཙོས་པའི་རྒྱུད་སྡེ་ཀུན་གྱི་བསྐྱེད་རྫོགས་ལ་མཁས་པ་ནི་གཟུ་བོར་གནས་པའི་མཁས་པ་ཀུན་གྱི་སྤྱོད་ཡུལ་དུ་གྱུར་ཡོད།དེ་བཞིན་སྒྲུབ་བརྒྱུད་ཀརྨ་ཀཾ་ཚང་གི་མཐོང་བ་བརྒྱུད་པའི་ཕྱག་ལེན་ཐམས་ཅད་ཚང་ལ་མ་ནོར་བ་མི་ཉམས་གོང་འཕེལ་ཉམས་པ་སོར་ཆུད་གནང་ཡོད་པ་དང༌།དེ་མཚུངས་རྗེ་ཉིད་ཀྱི་གདུལ་བྱ་ཤར་ནུབ་སེར་སྐྱ་ཕོ་མོ་ཇི་སྙེད་པ་ཀུན་ལ་རིས་སུ་མ་ཆད་པར་ཐུགས་བརྩེ་བ་ཆེན་པོས་འབྲལ་མེད་དུ་རྗེས་སུ་ཟིན་ཏེ་རྐྱེན་ངན་ཅི་ལ་ཐུག་ཀྱང་ལྟོ་གོས་ཆོས་གསུམ་གྱིས་བཀའ་དྲིན་ལྷོད་མེད་དུ་སྐྱངས་པ་སོགས་ཁོང་གི་གཞན་དོན་མཛད་པའི་ཚུལ་ནི་རྒྱ་མཚོ་ལྟ་བུར་བཞུགས་པ་ལས་ཆུ་ཐིགས་ཙམ་ཞིག་བརྗོད་པ་ཡིན། མདོར་ན་དོན་གཉིས་མཐར་ཕྱིན་པའི་སྐྱེས་ཆེན་དམ་པ་ཉིད་ཀྱི་མཛད་པ་ཕྲིན་ལས་ཀུན་གྱི་ནང་ནས་ལྟེ་བ་ཆོས་ཀྱི་འཁོར་ལོ་བསྐོར་བ་དེ་ཡིན་པས་རྗེ་ཉིད་ཀྱི་གསུང་བྱིན་རླབས་ཅན་ཇི་སྙེད་པ་ཐམས་ཅད་ཡི་གེར་ཕབ་ན་བསྟན་འགྲོའི་མགོན་དཔུང་དུ་འགྲོ་ངེས་པས།ཕྱི་ལོ ༡༩༩༩ ལོར་ཕྱི་རྒྱལ་མི་རིགས་དུ་མ་ཞིག་གིས་ཕྱག་ཆེན་སྨོན་ལམ་གྱི་ཁྲིད་གནང་བར་གསོལ་བ་བཏབ་པ་བཞིན་ཐུགས་བརྩེ་བ་ཆེན་པོས་ཟླ་བ་༣ནང་སི་ཏུ་པཎྜི་ཏཱའི་འགྲེལ་པ་གཞིར་བྱས་ཏེ་བཀའ་ཆོས་ཟབ་ལ་ཉམས་སུ་བླང་བདེ་བ་ཞིག་གསུངས་པ་དེ་ཡི་གེར་ཕབ་སྟེ་པར་སྐྲུན་ཞུས་པ་ལགས་ན་དད་ལྡན་ཀུན་ལ་ཕན་པའི་རེ་བ་བཅས་བན་ཆེན་ལེགས་བཤད་རྒྱུན་སྐྱོང་ཁང་ནས་སྤྱི་ལོ་༢༠༡༤ ཟླ་བ་༢ ཚེས་ ༢༤ ཉིན། །
༈ དུས་གསུམ་སངས་རྒྱས་ཐམས་ཅད་ཀྱི་ངོ་བོ་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་བཀའ་དྲིན་མཚུངས་པ་མེད་པའི་གཏེར་ཆེན་དཔལ་མགོན་བླ་མ་དམ་པའི་ཞབས་ཀྱི་རྡུལ་དྲི་མ་མེད་པ་ལ་མགོ་བོས་རབ་ཏུ་བཏུད་དེ་སྒོ་གསུམ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། བདག་དང་སེམས་ཅན་ཐམས་ཅད་ཀྱི་རྒྱུད་བྱིན་གྱིས་རླབས་པར་མཛད་དུ་གསོལ།
དཔལ་ལྡན་རྩ་བའི་བླ་མ་རིན་པོ་ཆེ། །
བདག་གི་སྤྱི་བོར་པདྨའི་གདན་བཞུགས་ལ། །
བཀའ་དྲིན་ཆེན་པོའི་སྒོ་ནས་རྗེས་བཟུང་ཏེ། །
སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། །
གང་དག་ཕྱོགས་བཅུའི་སྟོང་གི་འཇིག་རྟེན་ན། །
བདེ་གཤེགས་སློབ་མར་གྱུར་པ་གང་སུ་དག །
དེང་འདིར་སྟོན་པས་ཆོས་ཀྱི་ཆར་འབེབས་ཀྱི། །
ཉན་པར་འདོད་པ་ཐམས་ཅད་འདིར་གཤེགས་ཤིག །
ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དམ་པའི་ཆོས་ཀྱི་འཆད་ཉན་ཅུང་ཟད་བགྱིའོ་སྙམ་པའི་ཀུན་སློང་བྱང་ཆུབ་མཆོག་ཏུ་ཐུགས་བསྐྱེད་པ་ལེགས་པར་གསལ་བཏབ་ནས་གསན་འཚལ།
༈ སྐབས་འདིར་ཕུན་སུམ་ཚོགས་པ་ལྔ་ལྡན་གྱི་སྒོ་ནས་ཕྱག་ཆེན་སྨོན་ལམ་གྱི་འགྲེལ་བ་ཞུས་པ་ལ་ཐོག་མར་དུས་ཁྱད་པར་ཅན་བཤད་པ་ནི། མུ་སྟེགས་པ་དང་སངས་རྒྱས་རྣམ་གཉིས་ཀྱིས་རྫུ་འཕྲུལ་གྱི་རྩལ་འགྲན་པའི་ཆོ་འཕྲུལ་གྱི་དུས་ཆེན་དང༌། གནས་ཁྱད་པར་ཅན་ནི། སངས་རྒྱས་སྟོང་རྩ་གཉིས་ཀྱི་དང་པོ་སངས་རྒྱས་འཁོར་བ་འཇིག་གི་རིང་བསྲེལ་ཅན་གྱི་མཆོད་རྟེན་བཞུགས་པའི་གནས་འཕགས་པ་ཤིང་ཀུན་དང༌། ཆོས་ཕུན་སུམ་ཚོགས་པ་ནི། ང་རང་ཚོ་ཚེ་གཅིག་ལུས་གཅིག་ལ་སངས་རྒྱས་པར་བྱེད་པའི་ལམ་ཁྱད་པར་དུ་འཕགས་པའི་ཕྱག་རྒྱ་ཆེན་པོ་འདི་ཉིད་ཡིན་པ་དང༌། སྤྱིར་བཏང་སངས་རྒྱས་ཀྱིས་གསུངས་པའི་ཕྱག་རྒྱ་ཆེན་པོའི་ཆོས་ལ་གཞིར་བཞག་ནས་འཆད་པའི་སྟོན་པ་ཕུན་སུམ་ཚོགས་པ་ནི། ཀརྨ་པ་གསུམ་པ་རང་བྱུང་རྡོ་རྗེས་ཕྱག་ཆེན་སྨོན་ལམ་འདི་མཛད་པ་དང་འགྲེལ་པ་མཛད་པ་པོ་ནི་མ་ཧཱ་པཎྜི་ཏ་སི་ཏུ་ཆོས་ཀྱི་འབྱུང་གནས་རེད། འཁོར་ཕུན་སུམ་ཚོགས་པ་ནི། ཁྱེད་རང་སློབ་མ་ཚོས་དད་པ་དང་ཡིད་ཆེས། དགའ་བ་དང་མོས་པ་ལྡན་པའི་སྒོ་ནས་ས་ཐག་རིང་པོ་ནས་འདིར་ཆོས་ཞུ་ཕྱིར་ཕེབས་ཡོང་བ་ཤ་སྟག་ཡིན་པས་འཁོར་ཕུན་སུམ་ཚོགས་པའོ།
དེ་ལྟ་བུའི་ཕུན་སུམ་ཚོགས་པ་ལྔ་དང་ལྡན་པའི་སྒོ་ནས་ཕྱག་རྒྱ་ཆེན་པོའི་ཁྲིད་ཞུས། ཕྱག་རྒྱ་ཆེན་པོའི་ཉམས་ལེན་བྱེད་པའི་གོ་སྐབས་ཐོབ་པ་འདི་ཤིན་ཏུ་སྐལ་བ་བཟང་པོ་ཞིག་ཡིན། ཐོག་མར་ངས་རང་གི་རྩ་བའི་བླ་མ་ལ་གསོལ་བ་བཏབ་ནས། ངས་ཕྱག་རྒྱ་ཆེན་པོའི་ཁྲིད་བཤད་པ་དེ་ལ་བརྟེན་ནས་ཁྱེད་ཅག་སློབ་ཚོགས་རྣམས་ཕྱག་རྒྱ་ཆེན་པོའི་དོན་མངོན་དུ་གྱུར་ཏེ་འཁོར་བ་དང་ངན་སོང་གི་སྡུག་བསྔལ་ལས་ཐར་ནས་སངས་རྒྱས་ཀྱི་གོ་འཕང་འཐོབ་པའི་སྨོན་འདུན་དང་ཀུན་སློང་དེ་འདྲ་བཅོས་ཡོད། ཁྱེད་རང་ཚོས་ཀྱང་མར་གྱུར་སེམས་ཅན་ཐམས་ཅད་སྡུག་བསྔལ་གྱི་རང་བཞིན་ཅན་ཡིན་པ་དང་འཁོར་བའི་སྡུག་བསྔལ་གྱིས་མནར་བཞིན་ཡོད་པའི་སེམས་ཅན་དེ་དག་ཐམས་ཅད་སངས་རྒྱས་ཀྱི་གོ་འཕང་ལ་དགོད་པར་བྱ་བའི་ཆེད་དུ་རང་ཉིད་ཀྱིས་ཕྱག་རྒྱ་ཆེན་པོའི་ཁྲིད་ཞུ་བ་ཡིན་བསམས་ཏེ་ཀུན་སློང་ཡང་དག་པར་བཅོས་དགོས་པ་ཤིན་ཏུ་ནས་ཀྱང་གལ་ཆེའོ།
ཐོག་མར་ཀུན་མཁྱེན་སི་ཏུའི་མཆོད་བརྗོད་ནི།
སྲིད་པའི་མ་རྣམས་སྡུག་བསྔལ་རྒྱ་མཚོ་ལས། །
བཏོན་ཏེ་ཐར་པའི་སྐམ་སར་འཇོག་པ་ཡི། །
ཕྲིན་ལས་དུས་གསུམ་རྒྱལ་བས་མི་བསྒྲུན་པའི། །
འཇིག་རྟེན་དབང་ཕྱུག་ཀརྨ་པ་ལ་འདུད། །
ཅེས་པ་འདིའི་དོན་གོ་བར་སླ་བས་ཚིག་དོན་རེ་རེ་ནས་འགྲེལ་དགོས་ཀྱི་མི་འདུག །འདི་ནི་སི་ཏུ་ཆོས་འབྱུང་གིས་ཀརྨ་པ་ལ་ཕྱག་འཚལ་བའི་ཚིག་ཡིན།
སྐབས་འདིར་འཇིག་རྟེན་རྣམ་པར་འདྲེན་པ་༧དཔལ་ཀརྨ་པ་རང་བྱུང་རྡོ་རྗེ་མཆོག་གིས་ཞལ་ནས་ཉེ་བར་བསྩལ་བའི་ངེས་དོན་ཕྱག་རྒྱ་ཆེན་པོའི་སྨོན་ལམ་འདི་ཉིད་ལ་ཚིག་ནི་ཉུང་ཞིང་དོན་གྱི་ཆ་ནས་སྐྱེས་བུ་ཆེན་པོའི་ས་ལམ་གྱི་ཡོན་ཏན་རིམ་པ་ཡོངས་སུ་རྫོགས་པ་བསྟན་པས་དོན་གྱི་ཆ་ནས་ཤིན་ཏུ་ནས་ཀྱང་རྒྱས་པ་རེད། རང་རེ་རྗེས་འཇུག་རྣམས་ཀྱིས་འདི་ཉིད་ཀྱི་དོན་འོལ་སྤྱི་ཙམ་གོ་ནའང༌། མ་རྟོགས་པ་རྟོགས་པར་བྱེད་པ། རྟོགས་པ་གོང་ནས་གོང་དུ་བོགས་དབྱུང་བར་བྱེད་པའི་གདམས་ངག་གི་གནད་བླ་ན་མེད་པ་སྟོན་པའི་ཁྲིད་ཡིག་འདི་ཉིད་ཐོས་པ་ལ་བརྟེན་ནས་འདིའི་དོན་གང་ཟག་ཐམས་ཅད་ཀྱིས་མ་རྟོགས་པ་རྟོགས་པར་བྱེད་པ། རྟོགས་པ་གོང་ནས་གོང་དུ་འཕེལ་བར་བྱེད་པའི་གདམས་ངག་ལ་འགྲོ་བ་མ་ཟད། ཕྱག་རྒྱ་ཆེན་པོ་སྒོམ་མཁན་གྱི་གང་ཟག་རྣལ་འབྱོར་པ་རྣམས་ལ་ངེས་པར་དུ་དགོས་ཤིང་མེད་ཀ་མེད་ཀྱི་ཆོས་སུ་མཐོང་བས་སི་ཏུ་ཆོས་འབྱུང་བདག་གིས་སྐལ་བ་ཇི་ལྟར་དཔོག་པའི་ཚིག་དོན་གྱི་ཆ་ཅུང་ཟད་ཙམ་དགྲོལ་བར་བྱའོ། །
དེ་ལ་འདིར་ས་བཅད་རྣམ་པ་གསུམ་གྱི་སྒོ་ནས་འཆད་དེ། སྨོན་ལམ་གདབ་པའི་སྦྱོར་བ། སྨོན་ལམ་དངོས། སྨོན་ལམ་གྱི་མཇུག་བསྡུ་བ་དང་གསུམ་སྟེ།
དང་པོ་སྨོན་ལམ་གྱི་སྦྱོར་བ་འདི་ལ། ང་རང་ཚོའི་སྨོན་ལམ་འགྲུབ་པའི་ཆེད་དུ་ཐབས་ནི་རྟེན་ཁྱད་པར་ཅན་ནམ་ཕུན་སུམ་ཚོགས་པ་ཞིག་དཔང་པོར་གསོལ་དགོས་ཤིང་དེའི་དྲུང་དུ་བསམ་པ་ཐག་པ་ནས་སྨོན་ལམ་བྱ་དགོས་ཏེ། དཔེར་ན་འཕགས་པ་ཤིང་ཀུན་ལྟ་བུའི་མཆོད་རྟེན་གྱི་མདུན་ནས་ཕྱག་རྒྱ་ཆེན་པོའི་དོན་མངོན་དུ་འགྱུར་བར་ཤོག་ཅེས་པ་ལ་སོགས་པའི་སྨོན་ལམ་གང་བཏབ་ན་ཡང་སྨོན་ལམ་འདི་འགྲུབ་ངེས་ཏེ། ཇི་སྐད་དུ།
རིང་བསྲེལ་ཅན་གྱི་མཆོད་རྟེན་དྲུང༌། །
བདེ་བར་གཤེགས་པའི་སྔགས་པས་འགྲུབ། །ཅེས་གསུངས་པ་ལྟར།
སངས་རྒྱས་ཀྱི་རིང་བསྲེལ་ཅན་གྱི་མཆོད་རྟེན་གྱི་དྲུང་དུ་སྨོན་ལམ་བཏབ་པ་ཡང་འགྲུབ་པར་འགྱུར་ཏེ།
ཆོས་རྣམས་ཐམས་ཅད་རྐྱེན་བཞིན་དུ། །
འདུན་པའི་རྩེ་ལ་རབ་ཏུ་གནས། །
གང་གིས་སྨོན་ལམ་ཅི་བཏབ་པ། །
འབྲས་བུ་དེ་འདྲ་ཁོ་ནར་སྨིན། །
ཞེས་པ་ལྟར་ཆོས་ཐམས་ཅད་རྒྱུ་རྐྱེན་རྟེན་འབྲེལ་ལ་རག་ལས་པ་ཡིན་སྟབས། ང་རང་གིས་སྨོན་ལམ་ཡང་དག་པ་ཞིག་བཏབ་ན་རྒྱུ་རྐྱེན་རྟེན་འབྲེལ་ལ་བརྟེན་ནས་སྨོན་ལམ་གང་བཏབ་པ་འདིའི་འབྲས་བུ་ཡང་དག་པ་འགྲུབ་ཐུབ་པ་ཡིན།
དང་པོ་ལ་རྟེན་དཔང་དུ་གསོལ་བ་ནི།
ན་མོ་གུ་རུ།
བླ་མ་རྣམས་དང་ཡིད་དམ་དཀྱིལ་འཁོར་ལྷ། །
ཕྱོགས་བཅུ་དུས་གསུམ་རྒྱལ་བ་སྲས་དང་བཅས། །
བདག་ལ་བརྩེར་དགོངས་བདག་གི་སྨོན་ལམ་རྣམས། །
ཇི་བཞིན་འགྲུབ་པའི་མཐུན་འགྱུར་བྱིན་བརླབས་མཛོད། །ཅེས་གསུངས་ཏེ།
ན་མོ་གུ་རུ་ཞེས་པ་ནི་བླ་མ་ལ་ཕྱག་འཚལ་ལོ་ཞེས་པ་སྟེ། རྗེ་རང་བྱུང་རྡོ་རྗེས་ཁོང་གི་རྩ་བའི་བླ་མ་དང༌། དེ་བཞིན་དུ་བརྒྱུད་པའི་བླ་མ་རྣམས་དང་རྒྱུད་སྡེ་བཞིའི་ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་དང༌། ཕྱོགས་བཅུ་ནི། ཕྱོགས་བཞི་དང་དེ་དག་གི་མཚམས་བཞི་དང་སྟེང་འོག་གཉིས་ཏེ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། དུས་གསུམ་སྟེ། འདས་མ་འོངས་ད་ལྟ་དུས་གསུམ་གྱི་སངས་རྒྱས་ཐམས་ཅད་དང༌། དེ་མཚུངས་དེ་བཞིན་གཤེགས་པའི་ཐུགས་ཀྱི་སྲས་བྱང་ཆུབ་སེམས་དཔའ་དང་གསུང་གི་སྲས་ཉན་རང་རྣམས། བདག་ལ་ཐུགས་བརྩེ་བ་ཆེན་པོས་དགོངས་ནས་བདག་གིས་སྨོན་ལམ་ཇི་ལྟར་བཏབ་པ་བཞིན་དུ་འགྲུབ་པའི་བྱིན་རླབས་སྩོལ་བར་མཛད་དུ་གསོལ་ཞེས་གསུངས་པའོ།
གཉིས་པ་སྨོན་ལམ་དངོས་ལ། སྤྱིར་དགེ་བ་རྫོགས་བྱང་དུ་བསྔོ་བ་དང༌། བྱེ་བྲག་ཕྱེ་སྟེ་སྨོན་ལམ་གདབ་པ་གཉིས་ཡོད། དང་པོ་དགེ་བ་རྫོགས་བྱང་དུ་བསྔོ་བ་ནི།
བདག་དང་མཐའ་ཡས་སེམས་ཅན་ཐམས་ཅད་ཀྱི། །
བསམ་སྦྱོར་རྣམ་དག་གངས་རི་ལས་སྐྱེས་པའི། །
འཁོར་གསུམ་རྙོག་མེད་དགེ་ཚོགས་ཆུ་རྒྱུན་རྣམས། །
རྒྱལ་བ་སྐུ་བཞིའི་རྒྱ་མཚོར་འཇུག་གྱུར་ཅིག །ཅེས་གསུངས་ཏེ།
བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས་བསམ་པ་རྣམ་པར་དག་པ་དང༌། སྦྱོར་བ་རྣམ་པར་དག་པའི་སྒོ་ནས་ཉམས་སུ་བླངས་པ་ཐམས་ཅད་བསྔོ་བ་རྣམ་དག་གི་སྒོ་ནས་བསྔོས་པ་སྟེ། བསམ་པ་རྣམ་པར་དག་པ་ནི།
དེ་ཡང་མ་དྲོས་པའི་ཞུས་པའི་མདོ་ལས། བྱང་ཆུབ་སེམས་དཔའ་ཆོས་གཅིག་དང་ལྡན་ན་རྣམ་པ་ཐམས་ཅད་ཀྱི་མཆོག་དང་ལྡན་པའི་སངས་རྒྱས་ཀྱི་ཆོས་རྣམས་ཡོངས་སུ་འཛིན་ཏོ། །ཆོས་གཅིག་པོ་དེ་གང་ཞེ་ན། སེམས་ཅན་བློས་ཡོངས་སུ་མི་གཏོང་བའི་སེམས་སོ། །ཞེས་གསུངས་པ་ལྟར།
བསམ་པ་རྣམ་པར་དག་པ་ཞེས་པ་འདི་ང་རང་ཚོས་ཆོས་ཉམས་སུ་ལེན་པའི་སྐབས་སུ་གཞན་ལ་བརྣབ་སེམས་དང་གནོད་སེམས་དང༌། དམ་པའི་ཆོས་ལ་ལོག་པར་ལྟ་བ་ལ་སོགས་པ་དེ་ཐམས་ཅད་སྤངས་ནས། བྱམས་པ་དང་སྙིང་རྗེས་ཀུན་ནས་བསླངས་པ་ཞིག་ཡོད་ན་དེ་བསམ་པ་རྣམ་པར་དག་པ་ཡིན། བསམ་སྦྱོར་རྣམ་པར་དག་པ་ནི་གངས་རིའི་གཟུགས་སུ་བཀོད་དེ། དཔེར་ན་གངས་ཀྱི་རི་བོ་ཤིན་ཏུ་ཁ་དོག་དཀར་བའི་ཆ་དང་ལྡན་པ་དེ་ལ་མི་གཙང་བའི་ཆ་ཁ་དོག་ནག་པོ་སོགས་ཀྱི་དྲི་མ་མེད། དེ་བཞིན་དུ་ང་རང་ཚོས་བསམ་པ་རྣམ་པར་དག་པ་དང་སྦྱོར་བ་རྣམ་པར་དག་པའི་སྒོ་ནས་དགེ་བའི་ཚོགས་གང་བསྒྲུབ་ན་ཡང་ཉོན་མོངས་པ་བརྣབ་སེམས་དང་གནོད་སེམས་སོགས་མེད་པའི་གངས་རི་ལྟ་བུ་དེ་ལ་ཉི་མ་ཤར་བའི་སྐབས་སུ་གངས་རི་ནས་ཆུ་བོའི་རྒྱུན་ཆེན་པོ་བྱུང་བ་བཞིན་དུ་ང་རང་ཚོས་བསམ་སྦྱོར་རྣམ་པར་དག་པའི་སྒོ་ནས་ཕྱག་རྒྱ་ཆེན་པོ་ཉམས་སུ་བླངས་པ་དང༌། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་དང་བསྡུ་བའི་དངོས་པོ་བཞི་དང་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པའི་དགེ་བའི་ཆུ་བོའི་རྒྱུན་འཁོར་གསུམ་གྱི་དམིགས་པའི་རྡུལ་གྱི་རྙོག་པ་དང་བྲལ་བ་དེ་མཐར་ཐུག་རྒྱལ་བ་སྐུ་བཞིའི་རྒྱ་མཚོའི་ནང་དུ་འཇུག་འགྲོ་བ་རེད། གངས་རི་ལས་བྱུང་བའི་ཆུ་བོའི་རྒྱུན་དེ་མཐར་ཐུག་རྒྱ་མཚོའི་ནང་དུ་འགྲོ་བ་དང་མཚུངས་པ་ཡིན།
དེ་ལ་སྐུ་བཞི་ནི། ཆོས་ཀྱི་སྐུུ་དང༌། ལོངས་སྤྱོད་རྫོགས་པའི་སྐུུ་དང༌། སྤྲུལ་པའི་སྐུ་དང༌། ངོ་བོ་ཉིད་ཀྱི་སྐུ་སྟེ་རྣམ་པ་བཞི་ལས། དང་པོ་ཆོས་ཀྱི་སྐུ་ནི། ཆོས་ཀྱི་དབྱིངས་ཀྱི་རང་བཞིན་མཐར་ཐུག་པ་མངོན་སུམ་དུ་རྟོགས་པའི་མཁྱེན་པ་སྟེ། སེམས་ཀྱི་གནས་ལུགས་མ་ནོར་བར་ཡང་དག་པར་རྟོགས་པའི་མཁྱེན་པ་འདི། འགྲོ་བ་རྣམས་ལ་བདེ་བར་གཤེགས་པ་དག་གིས་ཕན་པ་བླ་ན་མེད་པ་སྒྲུབ་པའི་བདག་རྐྱེན་དུ་གྱུར་པ་དེ་ཡིན། །རང་གིས་སེམས་ཀྱི་གནས་ལུགས་མངོན་དུ་བྱས་ཤིང་དེ་ལ་བརྟེན་ནས་འགྲོ་བ་གཞན་གྱི་བདེ་བར་གཤེགས་པའི་སྙིང་པོ་དེ་ཉིད་ཀྱང་རང་གིས་ཡང་དག་པར་སྟོན་པར་བྱེད་པའི་བདག་རྐྱེན་དུ་གྱུར་པ་དང༌། །དེ་ཙམ་མ་ཟད་རང་གི་ཆོས་སྐུ་ཡང་དག་པར་མངོན་དུ་གྱུར་ན། བདེ་བར་གཤེགས་པ་ལྟར་རང་ཉིད་ཀྱིས་ཀྱང་སེམས་ཅན་གཞན་ལ་གང་ལ་གང་འདུལ་གྱི་ཚུལ་དུ་ཕན་པ་བླ་ན་མེད་པ་སྒྲུབ་པའི་རྒྱུ་རུ་འགྱུར་ཐུབ་པ་ཡིན།
གཉིས་པ་ལོངས་སྤྱོད་རྫོགས་པའི་སྐུ་ནི། ཤེར་ཕྱིན་མངོན་རྟོགས་རྒྱན་ལས།
མཚན་ནི་སུམ་ཅུ་རྩ་གཉིས་དང༌། །
དཔེ་བྱད་བརྒྱད་ཅུའི་བདག་ཉིད་ནི། །
ཐེག་ཆེན་ཉེ་བར་ལོངས་སྤྱོད་ཕྱིར། །
ཐུབ་པའི་ལོངས་སྤྱོད་རྫོགས་སྐུར་བཞེད། །ཅེས་པ་ལྟར༌།
ཐེག་པ་ཆེན་པོའི་ཆོས་ལ་ཉེ་བར་ལོངས་སྤྱོད་པའི་ཕྱིར་ལོངས་སྤྱོད་རྫོགས་པའི་སྐུ་ཞེས་མིང་བཏགས་པ་ཡིན། དེ་ལ་བདེ་བར་གཤེགས་པ་རྣམས་ཀྱི་གཟུགས་ཀྱི་སྐུའི་འབྱོར་བ་མ་ཚང་བ་མེད་པའི་སྐུར་སྣང་ཡང་རང་བཞིན་དང་བྲལ་བས་ཕྱོགས་སུ་མ་ཆད་པའི་ཕྱིར། རྡོ་རྗེ་སེམས་པ་དང༌། སྤྱན་རས་གཟིགས་དང༌། རྗེ་བཙུན་སྒྲོལ་མ་དང༌། འཕགས་པ་འཇམ་དཔལ་དབྱངས་ལྟ་བུ་ཡི་རྣམ་པ་ལ་བདེ་བར་གཤེགས་པའི་གཟུགས་སྐུ་རྣམ་པ་སྣ་ཚོགས་སུ་སྣང་བ་ཡིན། དེ་ལ་ཞལ་དང་ཕྱག་དང་སྐུ་མདོག་ཕྱག་མཚན་ལ་སོགས་པ་སྣ་ཚོགས་ཤར་བ་དེ་འདྲ་བ་ལ་ལོངས་སྤྱོད་རྫོགས་པའི་སྐུར་བཞག་པ་ཡིན།
གསུམ་པ་སྤྲུལ་པའི་སྐུ་ནི།
བདེ་བར་གཤེགས་པའི་ལོངས་སྤྱོད་རྫོགས་པའི་སྐུར་སངས་རྒྱས་ཟིན་ནས་དེ་མ་ཐག་ཉི་མ་ནས་འོད་ཟེར་བྱུང་བ་བཞིན་དུ་གདུལ་བྱ་དག་པ་དང་མ་དག་པ་རྣམས་ལ་སྤྲུལ་སྐུ་ཅི་རིགས་པ་རྣམས་སུ་སྣང་བ་ཡིན། སྤྲུལ་སྐུ་ལ་རྣམ་པ་གསུམ་ཡོད་པ་ལས༌། དང་པོ་མཆོག་གི་སྤྲུལ་པའི་སྐུ་ནི། འཛམ་བུའི་གླིང་ལ་མཛད་པ་བཅུ་གཉིས་ཀྱི་ཚུལ་བསྟན་པ་དེ་ཡིན། སྐྱེ་བ་སྤྲུལ་པའི་སྐུ་ནི། འགའ་ཞིག་ནི་བླ་མ། འགའ་ཞིག་ནི་རྒྱལ་པོ། འགའ་ཞིག་ནི་བུད་མེད་ཀྱི་ཚུལ་དུ་ཕེབས་ནས་སེམས་ཅན་གྱི་དོན་མཛད་པ་ལ་སོགས་པ་ཐམས་ཅད་སྐྱེ་བ་སྤྲུལ་པའི་སྐུ་ཡིན། བཟོ་ཡི་གནས་ལ་མཁས་པར་སྟོན་པའི་བཟོ་སྤྲུལ་སྐུ་དང༌། གཞན་ཡང་སངས་རྒྱས་ཀྱི་སྐུའི་རྟེན་ལ་སངས་རྒྱས་ཀྱི་སྐུ་བརྙན་དང༌། གསུང་གི་རྟེན་ལ་དམ་ཆོས་གླེགས་བམ་དང༌། ཐུགས་ཀྱི་རྟེན་ལ་མཆོད་རྟེན་ལ་སོགས་པ་དེ་ཐམས་ཅད་ཀྱང་གཟུགས་ཀྱི་སྤྲུལ་པའི་སྐུའི་ཚུལ་དུ་བཞག་པ་རེད།
ངོ་བོ་ཉིད་ཀྱི་སྐུ་ནི། ཆོས་སྐུ་དང་ལོངས་སྐུ་དང་སྤྲུལ་སྐུ་གསུམ་ངོ་བོ་དབྱེར་མེད་པའི་ཆ་ནས་ངོ་བོ་ཉིད་ཀྱི་སྐུར་བཞག་པ་རེད། དེ་ལྟ་བུའི་རྒྱལ་བ་སྐུ་བཞི་ནི་རྒྱ་མཚོའི་གཟུགས་སུ་བཀོད་དེ་སྐུ་བཞིའི་རྒྱ་མཚོ་ལ་འཇུག་པར་གྱུར་ཅིག་ཅེས་སྨོན་ལམ་བཏབ་པ་དང༌། མདོར་ན་ང་རང་ཚོས་བསམ་སྦྱོར་རྣམ་པར་དག་པའི་སྒོ་ནས་ཕྱག་རྒྱ་ཆེན་པོ་བསྒོམ་པ་དེ་དཔེར་ན་གངས་རི་ལྟ་བུ་རེད། གངས་རི་ལས་ཆུ་བོའི་རྒྱུན་བབས་པ་དེ་བཞིན་དུ་ལམ་ཕྱག་རྒྱ་ཆེན་པོ་སྒོམ་ཡོང་དུས་ཕ་རོལ་ཏུ་ཕྱིན་པ་དྲུག་དང༌། བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་རྣམས་ཆུ་བོའི་རྒྱུན་བཞིན་དུ་བབས་ཡོང་བ་དེ་སྐུ་བཞི་རྒྱ་མཚོའི་ནང་དུ་འཇུག་པར་གྱུར་ཅིག་ཅེས་ལམ་ཕྱག་རྒྱ་ཆེན་པོ་བསྒོམས་པ་ལ་བརྟེན་ནས་ཕ་རོལ་ཏུ་ཕྱིན་པ་དྲུག་དང་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་རྣམས་གོང་ནས་གོང་དུ་འཕེལ་ཏེ་སྐུ་བཞི་མངོན་དུ་འགྱུར་བར་ཤོག་ཅིག་ཅེས་སྨོན་ལམ་བཏབ་པའོ།
གཉིས་པ་བྱེ་བྲག་ཏུ་ཕྱེ་སྟེ་སྨོན་ལམ་གདབ་པ་ལ། ལམ་གྱི་རྟེན་ཕུན་སུམ་ཚོགས་པ་ལ་སྨོན་པ་དང༌། ལམ་རྟོགས་བྱེད་ཀྱི་ཤེས་རབ་ལ་སྨོན་པ་དང༌། འཁྲུལ་མེད་ཀྱི་ལམ་ཉིད་ལ་སྨོན་པ་དང༌། ལམ་དེ་ཉམས་སུ་ལེན་ཚུལ་མ་འཁྲུལ་བ་ལ་སྨོན་པ་དང༌། ལམ་དེ་མཐར་ཕྱིན་པའི་འབྲས་བུ་ལ་སྨོན་པའོ། །དང་པོ་༼ལམ་གྱི་རྟེན་ཕུན་སུམ་ཚོགས་པ་ལ་སྨོན་པ་༽ལ། ཐུན་མོང་དང་ཐུན་མོང་མ་ཡིན་པའི་སྨོན་ལམ་དང་གཉིས་ལས། དང་པོ་༼ཐུན་མོང་༽ནི།
ཇི་སྲིད་དེ་མ་ཐོབ་པ་དེ་སྲིད་དུ། །
སྐྱེ་དང་སྐྱེ་བའི་ཚེ་རབས་ཀུན་ཏུ་ཡང༌། །
སྡིག་དང་སྡུག་བསྔལ་སྒྲ་ཡང་མི་གྲགས་ཤིང༌། །
བདེ་དགེ་རྒྱ་མཚོའི་དཔལ་ལ་སྤྱོད་པར་ཤོག །ཅེས་གསུངས་ཏེ།
ལམ་གྱི་རྟེན་ཕུན་སུམ་ཚོགས་པ་ལ་སྨོན་པ་དེ་ལ་ཐུན་མོང་དང་ཐུན་མོང་མ་ཡིན་པའི་སྨོན་ལམ་རྣམ་པ་གཉིས་ཀྱི་དང་པོ་ནི་ཚིག་རྐང་སྔ་མ་གཉིས་ཀྱིས་བསྟན་ཏེ། ང་རང་ཚོའི་ད་ལྟའི་ལུས་རྟེན་འདི་ཐོབ་པ་ནས་བཟུང་སྔར་བཤད་པའི་རྒྱལ་བ་སྐུ་བཞིའི་གོ་འཕང་ཁྱད་པར་ཅན་དེ་མ་ཐོབ་ཀྱི་བར་དེར་སྨོན་ལམ་བཏབ་པ་རེད། ཚིག་རྐང་ཕྱི་མ་གཉིས་ཀྱིས། ད་ལྟའི་སྐྱེ་བ་འདི་ནས་བཟུང་སྟེ་རྒྱལ་བ་སྐུ་བཞིའི་གོ་འཕང་མ་ཐོབ་ཀྱི་བར། རྒྱུ་སྡིག་པ་མི་དགེ་བ་འདོད་ཆགས་ཞེ་སྡང་གཏི་མུག་སོགས་ལ་བརྟེན་ནས་དེའི་འབྲས་བུ་དམྱལ་བ། ཡི་དྭགས། དུད་འགྲོ་ལ་སོགས་པའི་སྡུག་བསྔལ་སོགས་མི་མྱོང་བ་མ་ཟད་ང་རང་ཚོ་ལ་དེ་དག་གི་སྒྲ་ཙམ་ཡང་མི་གྲགས་ཤིང༌། རྒྱུ་དགེ་བ་དཔག་ཏུ་མེད་པ་ལ་རྟག་ཏུ་སྤྱོད་པར་ཤོག་ཅེས་དང༌། དེའི་འབྲས་བུ་བདེ་བ་རྒྱ་མཚོའི་དཔལ་ལ་སྤྱོད་པར་ཤོག་ཅིག་ཅེས་སྨོན་ལམ་བཏབ་པ་རེད། སྤྱིར་བཏང་སྡིག་པ་མི་དགེ་བ་ཟེར་བ་འདི་ཅི་འདྲ་ཞིག་ལ་ཟེར་ཞེ་ན།
དེ་ཡང་དབུ་མ་རིན་ཆེན་ཕྲེང་བ་ལས།
ཆགས་དང་ཞེ་སྡང་གཏི་མུག་དང༌། །
དེ་བསྐྱེད་ལས་ནི་མི་དགེ་བ། །
མི་དགེ་བ་ལས་སྡུག་བསྔལ་དང༌། །
དེ་བཞིན་ངན་འགྲོ་ཐམས་ཅད་དོ། །
ཞེས་གསུངས་པ་ལྟར་ང་རང་ཚོའི་སེམས་ལ་ཡོད་པའི་འདོད་ཆགས་དང་ཞེ་སྡང་དང་གཏི་མུག་གསུམ་གྱི་སྒོ་ནས་ལས་བསགས་པ་དེ་ལ་སྡིག་པ་མི་དགེ་བ་ཞེས་གསུངས། དེ་ལྟ་བུའི་སྡིག་པ་མི་དགེ་བ་ལས་ཀྱི་རྣམ་སྨིན་ཇི་ལྟ་བུ་ཞིག་ཡོད་དམ་སྙམ་ན། འདོད་ཆགས་ཀྱིས་ལས་ཤུགས་ཆེན་པོ་བསགས་པ་ལ་བརྟེན་ནས་དེའི་འབྲས་བུ་ཡི་དྭགས་ཀྱི་གནས་སུ་སྐྱེས་ནས་ཡི་དྭགས་ཀྱི་སྡུག་བསྔལ་མྱོང་བ་དང༌། ཞེ་སྡང་གིས་ལས་ཤུགས་ཆེན་པོ་བསགས་པ་ལ་བརྟེན་ནས་དེའི་འབྲས་བུ་ལ་དམྱལ་བའི་སྡུག་བསྔལ་མྱོང་བ་དང༌། གཏི་མུག་གིས་ལས་ཤུགས་ཆེན་པོ་བསགས་པ་ལ་བརྟེན་ནས་དེའི་འབྲས་བུ་ལ་དུད་འགྲོའི་སྡུག་བསྔལ་མྱོང་བ་ཡིན།
མི་དགེ་བ་ལས་སྡུག་བསྔལ་དང༌། །
དེ་ལས་ངན་འགྲོ་ཐམས་ཅད་བྱུང༌། །ཞེས་གསུངས་པ་དང༌།
དེའི་ཕྱིར་ན་སྡུག་བསྔལ་ཐམས་ཅད་དེ་ལས་བྱུང་བ་ཡིན་ནོ།
མ་ཆགས་ཞེ་སྡང་གཏི་མུག་མེད། །
དེས་བསྐྱེད་ལས་ནི་དགེ་བ་ཡིན། །ཞེས་གསུངས་པ་ལྟར།
ང་རང་ཚོས་སེམས་ལ་འདོད་ཆགས་དང་ཞེ་སྡང་དང་གཏི་མུག་མེད་པའི་སྒོ་ནས་བྱ་བ་ཅི་བསྒྲུབས་ཀྱང་དེ་ཐམས་ཅད་དགེ་བའི་ཕྱོགས་སུ་འགྲོ་བ་ཡིན་གསུངས།
དགེ་ལས་བདེ་འགྲོ་ཐམས་ཅད་དང༌། །
སྐྱེ་བ་ཀུན་ཏུ་བདེ་བ་དག །གསུངས་པ་ལྟར།
དགེ་བའི་བྱ་བ་ཞིག་བསྒྲུབས་ན་སྐྱེ་བ་འདི་དང་ཕྱི་མ་རྣམས་སུ་སྟེ་སྐྱེ་བ་ནས་སྐྱེ་བའི་ཕྲེང་བ་ཐམས་ཅད་དུ་བདེ་བ་ཕུན་སུམ་ཚོགས་པ་འཐོབ་པ་ཡིན།
སྤྱོད་འཇུག་ལས།
མི་དགེ་བ་ལས་སྡུག་བསྔལ་འབྱུང༌། །
འདི་ལས་ཇི་ལྟར་ངེས་ཐར་ཞེས། །
ཉིན་མཚན་ཀུན་ཏུ་བདག་གིས་ནི། །
འདི་ཉིད་འབའ་ཞིག་བསམ་པར་རིགས། །
ཞེས་གསུངས་པ་བཞིན་རྒྱུ་མི་དགེ་བ་ལས་སྡུག་བསྔལ་འབའ་ཞིག་བྱུང་བ་ཡིན་པས། རྒྱུ་སྡིག་པ་མི་དགེ་བ་དང་འབྲས་བུ་སྡུག་བསྔལ་གཉིས་ཀ་ལས་ཐར་པའི་ཐབས་ཤིག་དགོས་ཤིང༌། ཐབས་འདི་གང་ཡིན་པ་ང་རང་ཚོས་ཉིན་མཚན་མེད་པར་ཡང་ནས་ཡང་དུ་དྲན་དགོས་ཀྱི་འདུག་ཅེས་གསུངས་པའོ།
ས་བཅད་གཉིས་པ་ཐུན་མོང་མ་ཡིན་པའི་སྨོན་ལམ་ནི།
དལ་འབྱོར་མཆོག་ཐོབ་དད་བརྩོན་ཤེས་རབ་ལྡན། །
བཤེས་གཉེན་བཟང་བསྟེན་གདམས་པའི་བཅུད་ཐོབ་ནས། །
ཚུལ་བཞིན་སྒྲུབ་ལ་བར་ཆད་མ་མཆིས་པར། །
ཚེ་རབས་ཀུན་ཏུ་དམ་ཆོས་སྤྱོད་པར་ཤོག །ཅེས་གསུངས་ཏེ།
རང་ཉིད་ཕྱག་རྒྱ་ཆེན་པོའི་སྒོམ་ཉམས་སུ་ལེན་པར་བྱེད་པའི་གང་ཟག་ཞིག་ཡིན་ན་ལུས་རྟེན་ཕུན་སུམ་ཚོགས་པ་ཞིག་དགོས་ཀྱི་འདུག ལུས་རྟེན་ཕུན་སུམ་ཚོགས་པ་གསུངས་པ་ནི་དལ་བ་བརྒྱད་དང་འབྱོར་བ་བཅུ་ཚང་བའི་མི་ལུས་རིན་པོ་ཆེ་ལ་གོ་བ་ཡིན། དང་པོར་སྒོམ་ཡོང་དུས་དལ་འབྱོར་རྙེད་པར་དཀའ་བ་བསྒོམ་དགོས་ཀྱི་འདུག ལུས་ནི་དལ་འབྱོར་རྣམ་གཉིས་དང་ལྡན་པ། སེམས་ལ་དད་པ་དང་བརྩོན་འགྲུས་དང་ཤེས་རབ་གསུམ་དང་ལྡན་པ་ཞིག་དགོས་པ་རེད། ལུས་དལ་འབྱོར་གཉིས་དང་ལྡན་ན་ཡང་སེམས་ལ་དད་པ་དང་བརྩོན་འགྲུས་དང་ཤེས་རབ་གསུམ་པོ་དེ་འཛོམ་མེད་ན་འཁོར་བ་ལས་བརྒལ་ཐུབ་པའི་ཐབས་གཞན་མེད། དེའི་ཕྱིར་ན་ཐོག་མར་ང་རང་ཚོ་ལ་དད་པ་འདི་ངེས་པར་དུ་དགོས་ཀྱི་ཡོད།
དེ་ཡང་ཆོས་བཅུ་པའི་མདོ་ལས།
དད་པ་མེད་པའི་མི་རྣམས་ལ། །
དཀར་པོའི་དགེ་བ་མི་སྐྱེ་སྟེ། །
ས་བོན་མེ་ཡིས་ཚིག་པ་ལ། །
མྱུ་གུ་སྔོན་པོ་ཇི་བཞིན་ནོ། །
ཞེས་པ་ལྟར་དང་པོ་ང་རང་ཚོ་ལ་སངས་རྒྱས་དང་ཆོས་དང་དགེ་འདུན་ལ་དད་པ་དང་ཡིད་ཆེས་བརྟན་པོ་ཞིག་དགོས་ཀྱི་འདུག དེ་མེད་ན་དམ་པའི་ཆོས་ཡང་དག་པ་ཞིག་རང་གི་སེམས་ལ་འཇུག་ཐུབ་ཀྱི་མ་རེད། དཔེར་ན་འབྲུ་དང་འབྲས་ལ་སོགས་པ་མེ་ལ་བསྲེགས་ན། དེ་ལ་མྱུ་གུ་རྩ་བ་ནས་འབྱུང་གི་མེད་པའི་དཔེ་དེ་དང་མཚུངས་པ་ཡིན། དང་པོ་ནས་ང་རང་ཚོ་ལ་དད་པ་དང་ཡིད་ཆེས་ཤུགས་ཆེན་པོ་ཞིག་ཡོང་ཐུབ་ཀྱི་མེད་ཀྱང་སངས་རྒྱས་ཀྱི་རྣམ་ཐར་དང་བླ་མའི་རྣམ་ཐར་དང་མཛད་པ་དང་ཕྲིན་ལས་ལ་སོགས་པ་ལ་བསམ་བློ་ལེགས་པར་བཏང་ན་རིམ་པ་བཞིན་དུ་དད་པ་ཡིད་ཆེས་སོགས་སླེབ་ཡོང་གི་ཡོད།
རྗེ་བཙུན་མི་ལ་ལྟ་བུ། ཁོང་ཡུམ་གྱི་སྡུག་བསྔལ་མ་བཟོད་ནས་ངན་སྔགས་བསྒྲུབས་ཏེ་མི་སུམ་ཅུ་སོ་ལྔ་བསད་པའི་མི་སྡིག་ཆེན་ཞིག་ཀྱང༌། ཕྱིས་སུ་མར་པ་ལོ་ཙཱ་བ་དང་མཇལ། འདིའི་སྐུ་མདུན་ནས་དབང་དང་གདམས་ངག་ཐམས་ཅད་གསན། དེ་ནས་རིམ་བཞིན་རི་ཁྲོད་འགྲིམས་ནས་བསྒོམས་པས་སེམས་ཀྱི་སྡིག་སྒྲིབ་ཐམས་ཅད་རིམ་བཞིན་ཡོངས་སུ་དག་པ་དང༌། མ་ཟད་སེམས་ཀྱི་གནས་ལུགས་མངོན་དུ་གྱུར་ནས་གྲུབ་པ་ཐོབ་སོང་བ་ཡིན་པས། ང་རང་ཚོ་ཡང་སྡིག་སྒྲིབ་ཆེན་པོ་དང་ལྡན་པའི་གང་ཟག་ཡིན་ཡང་ལམ་ཉམས་སུ་བླངས་ནས་ཡང་དག་པར་བསྒོམས་ན་དངོས་གནས་འབྲས་བུ་སངས་རྒྱས་ཀྱི་གོ་འཕང་འཐོབ་ཐུབ་པའི་ཡིད་ཆེས་ཤིག་ཡོང་གི་རེད། བསམ་བློ་དེ་འདྲ་བ་བཏང་ན་ཆོས་ལ་དད་པ་དང་ཡིད་ཆེས་སྐྱེ་ཐུབ་ཀྱི་ཡོད། དཔེར་ན་ཁྱེད་རང་ལྟ་བུ་ལ་བསམ་བློ་བཏང་ན་དང་པོ་ཆུང་ཆུང་སྐབས་སུ་སྤྱོད་པ་འདྲ་མིན་དེ་འདྲ་ཡོད་ཀྱང༌། ནམ་ཞིག་ཆོས་ལ་ཞུགས་ནས་ཆོས་ཉམས་སུ་ལེན། དེ་ནས་དཀོན་མཆོག་གི་རྗེས་སུ་ཞུགས་དུས་སྤྱོད་པ་ཐམས་ཅད་བཟང་དུ་བཟང་དུ་དང་གཙང་དུ་གཙང་དུ་འགྲོ་བ་ལ་བརྟེན་ནས་ཁྱེད་རང་ཚོ་ཡི་ཕ་མ་རྒད་པོ་རྒད་མོ་ཐམས་ཅད་རིམ་པ་བཞིན་དུ་ནང་པའི་ཆོས་ལ་དགའ་བ་དང་སྤྲོ་བ་ཡིད་ཆེས་སོགས་ཡོད་པར་གྱུར་ཏེ། སྔོན་མ་ང་རང་ཡུ་རོབ་ལ་ཐེངས་དང་པོ་འགྲོ་བའི་སྐབས་སུ་སློབ་མ་ཁྱེད་རང་ཚོའི་ཕ་མ་སོགས་མཚམས་རེ་ལམ་ལ་ཐུག་པའི་སྐབས་ན་ཁོང་ཚོའི་བསམ་པ་ལ་ང་ཚོའི་ཕྲུག་གུ་བུ་དང་བུ་མོ་ཐམས་ཅད་ལ་མགོ་སྐོར་གཏོང་གིན་འདུག་བསམ་ནས་བླ་མ་ཐམས་ཅད་ལ་མི་དགའ་བའི་རྣམ་འགྱུར་སྟོན་གྱི་འདུག ད་དེང་སང་ལྟ་བུ་ཡིན་ན་ཕ་མ་རྒད་པོ་རྒད་མོ་ཐམས་ཅད་ང་ཚོ་བླ་མ་ཐམས་ཅད་ལ་དྭང་བའི་སྒོ་ནས་བཀྲ་ཤིས་བདེ་ལེགས་སོགས་ཞུས་ནས་ཧ་ཅང་མཐོང་ཆེན་པོ་གནང་གི་ཡོད་པ་ནི། ཁོང་ཚོ་ཡི་སེམས་ལ་ཆོས་འདི་ལེགས་པོ་ཞིག་འདུག་སྙམ་པའི་ཡིད་ཆེས་ཡོང་གི་ཡོད་པའི་རྟགས་ཡིན།
ད་དད་པ་ཟེར་རྒྱུ་འདི་དེ་འདྲ་བ་ལ་བརྟེན་ནས་བྱུང་བ་ཡིན། དད་པ་ནི་ཆོས་ཐམས་ཅད་ཀྱི་རྩ་བ་ལྟ་བུ་ཡིན་པས། ང་རང་ཚོའི་སེམས་ལ་དད་པ་དང་བརྩོན་འགྲུས་གཉིས་ངེས་པར་དུ་དགོས་ཀྱི་ཡོད། འོན་ཀྱང་བརྩོན་འགྲུས་ནི་དེའི་མི་མཐུན་པའི་ཕྱོགས་ལེ་ལོ་ཤུགས་ཆེན་པོ་ཡོད་ན་བརྩོན་འགྲུས་དེ་ཉིད་གཏན་ནས་ཡོང་ཐུབ་ཀྱི་མེད།
དེའི་ཕྱིར་ན་བློ་གྲོས་རྒྱ་མཚོས་ཞུས་པའི་མདོ་ལས།
ཞེས་པ་མི་ལེ་ལོ་ཅན་ཞིག་ཡོད་ན་དེའི་རྒྱུད་ལ་སྦྱིན་པ་ནས་བཟུང་སྟེ་བཟོད་པ་བརྩོན་འགྲུས་བསམ་གཏན་ཤེས་རབ་ཀྱི་བར་ཏེ་ཕ་རོལ་ཏུ་ཕྱིན་པ་དྲུག་སྐྱེ་མི་ཐུབ། གཞན་ཡང༌།
ཞེས་པ་མི་ལེ་ལོ་ཅན་ཞིག་ཡོད་ན་དེ་ཡིས་གཞན་གྱི་དོན་རྩ་བ་ནས་སྒྲུབ་མི་ཐུབ། གཞན་ཡང༌།
ཞེས་པ་མི་ལེ་ལོ་ཅན་ཞིག་ཡོད་ན་དེ་སངས་རྒྱས་ཀྱི་གོ་འཕང་ཐོབ་པ་ལ་ཐག་རིང་པོ་ཡིན་པར་གསུངས། ལེ་ལོ་དང་ལྡན་པའི་གང་ཟག་ལ་ལེ་ལོ་མེད་པའི་ཐབས་ལ་གང་ཞིག་དགོས་ཞེ་ན། ཆོས་ཀྱི་ཕྱོགས་ལ་སྤྲོ་བ་དང་ཉམས་ལེན་ཞིག་དགོས་ཀྱི་འདུག ང་རང་མཚམས་ལ་འགྲོ་འདོད་ཡོད་ན་མགྱོགས་པོར་མཚམས་བསྡད་འགྲོ་ཡི་ཡིན་ལྟ་བུ་དང༌། དཔེ་ཆ་བལྟས་ན་ཡང་མགྱོགས་པོ་ལྟ་གི་ཡིན་སྙམ་པའི་སྤྲོ་བ་སྐྱེ་དགོས་ཀྱི་ཡོད།
དེ་ལ་སྤྲོ་བ་གསུངས་པ་དེའི་ངོ་བོ་ག་འདྲ་ཞིག་ཡིན་སྙམ་ན། དགེ་བའི་ལས་ལ་སྤྲོ་བའོ། སྤྲོ་བ་སྐྱེ་བའི་ཐབས་ནི་དཔེར་ན་ང་རང་ཚོས་ལོ་མང་པོའི་རིང་ལ་ལས་ཀ་གཅིག་རང་གཅིག་ལས་བསྡད་ན་ལས་ཀ་འདི་རྙིང་པ་ཆགས་པ་ཡིན་དུས་དེ་ལ་སྤྲོ་བས་འཇུག་ཐུབ་ཀྱི་མེད། ལས་ཀ་གསར་པ་ཞིག་ཡོད་ན་དེ་ལ་དགའ་ནས་ལས་ཀ་དེ་ལས་དུས་ཆུ་ཚོད་ག་ཚོད་འགྲོ་བ་ཡང་ཧ་གོ་གི་མ་རེད། ལས་ཀ་དེ་ལ་དགའ་བ་ལ་བརྟེན་ནས་ལས་ཀ་དེ་ཡང་དག་པ་ཞིག་ལས་ཐུབ་ཀྱི་ཡོད། དེ་བཞིན་ང་རང་ཚོས་ཆོས་ཉམས་སུ་ལེན་པའི་སྐབས་སུ་སྤྲོ་བ་གང་འདྲ་བྱས་ནས་སྐྱེ་དགོས་ཀྱི་ཡོད་ཅེ་ན། དཔེར་ན། ང་རང་ཚོ་བསྐྱེད་རིམ་སྒོམ་པའི་གང་ཟག་ཞིག་ཡིན་ན་བསྐྱེད་རིམ་ཡུན་རིང་པོ་ལ་སྒོམ་ཡོང་དུས་བསྐྱེད་རིམ་ལ་སུན་ཡོང་བ་ལྟ་བུ་དང༌། དཀའ་ལས་ཁག་པ་དེ་འདྲ་ཡོང་གི་འདུག་ན་རྫོགས་རིམ་གྱི་ཆ་ཞིག་ལ་འཇུག་ན་སྤྲོ་བ་ཞིག་སླེབ་ཀྱི་རེད། ཉམས་ལེན་གསར་པ་རྫོགས་རིམ་གྱི་ཆ་སྟོང་པ་ཉིད་ཀྱི་དོན་ཡང་དག་པ་ཡུན་རིང་པོ་ལ་སྒོམ་དུས་དེ་ལ་ཅུང་ཟད་དཀའ་ལས་ཁག་པོ་བྱུང་པའི་ཚེ་ན། ཡང་གཏུམ་མོ་ལ་སོགས་པ་ཐབས་ལམ་གྱི་དོན་དག་གཅིག་བསྒོམས་པ་ན། ཡང་དེ་ལ་སྤྲོ་བ་ཅུང་ཟད་ཡོང་གི་ཡོད། དེ་འདྲ་བའི་ཉམས་ལེན་བརྗེ་ལེན་གནང་བ་རེད་མ་གཏོགས་མཐར་འབྲས་བུ་སངས་རྒྱས་ཀྱི་གོ་འཕང་ཐོབ་པ་ལ་གཅིག་པ་ཡིན༌།
དེའི་སྟེང་དུ་ཤེས་རབ་ཅིག་དགོས་ལ། ཤེས་རབ་ནི་ཆོས་དང་འཇིག་རྟེན་གཉིས་ཀ་ལ་ཡོད་དེ། ང་རང་ཚོ་མི་ཁ་ཤས་ལག་ཤེས་སོགས་ལ་མཁས་པ་དང༌། ཚན་རིག་གི་རིག་པ་སོགས་ལ་ཡང་དཔེ་མེད་ཀྱི་མཁས་པ་ཆེན་པོ་ཡོད་པ་སོགས་ནི་འཇིག་རྟེན་གྱི་ཤེས་རབ་ཡིན། དེ་ལྟ་བུའི་འཇིག་རྟེན་གྱི་ཤེས་རབ་ཀྱིས་མཐར་ཐུག་སངས་རྒྱས་ཀྱི་གོ་འཕང་འཐོབ་པ་ལ་ནུས་ཤུགས་མེད་ནའང་དེ་ལ་རང་གིས་ཀུན་སློང་བཟང་པོ་བྱང་ཆུབ་སེམས་ཀྱིས་རྩིས་ཟིན་པར་བྱས་ན། འཇིག་རྟེན་གྱི་ཤེས་རབ་ཀྱིས་སྒྲུབ་པའི་ལས་ཀ་ཐམས་ཅད་ཀྱང་ཆོས་ཀྱི་ཕྱོགས་སུ་འགྲོ་བར་བྱེད་ཐུབ་ཀྱི་ཡོད། འོན་ཀྱང་ང་རང་ཚོ་ལ་གཙོ་ཆེ་ཤོས་ནི་ཆོས་ཀྱི་ཤེས་རབ་དགོས་པ་ཡིན།
ཆོས་ཀྱི་ཤེས་རབ་ཅེས་པ་ནི། ང་རང་ཚོས་ཉམས་སུ་ལེན་པའི་སྐབས་སུ་ཐོག་མར་གཞི་ལྟ་བ་དང་དེ་ཡི་རྗེས་སུ་སྒོམ་པ་དང༌། སྤྱོད་པ་དང་འབྲས་བུ་ཐམས་ཅད་ཡང་དག་པར་ཤེས་དགོས་པ་རེད། དཔེར་ན། སངས་རྒྱས་ཀྱིས་གསུངས་པའི་མདོ་སྔགས་ཀྱི་ཆོས་ཟབ་ཅིང་རྒྱ་ཆེ་བའི་གྲས་ལ་ང་རང་ཚོའི་ཤེས་རབ་ཀྱི་སྒོ་ནས་ཡང་དག་པར་ཤེས་དགོས་ན་ཤེས་མི་ཐུབ་ཀྱང༌། སོ་སོའི་གོ་སྐབས་དང་བསྟུན་ནས་བསྐྱེད་རིམ་དང་རྫོགས་རིམ་གྱི་ཡན་ལག་སོགས་ལ་བྱང་ཆུབ་ཀྱི་སེམས་དང་དད་པ་སོགས་ཡིན་གཅིག་མིན་གཅིག་མེད་ཀ་མེད་ཡིན་པར་ཤེས་དགོས་པ་རེད། ལས་འབྲས་ལ་ཡིད་ཆེས་པའི་དད་པ་དང༌། སངས་རྒྱས་ཀྱི་བྱང་ཆུབ་ལ་འདུན་པའི་དད་པ་དང༌། དཀོན་མཆོག་གསུམ་ལ་སེམས་དང་བའི་དད་པ་སྟེ་དད་པ་རྣམ་པར་དག་པ་གསུམ་ནི་ཆོས་ཀྱི་གཞིའམ་རྩ་བ་རྨང་གཞི་ལྟ་བུ་རེད། དེ་ཡི་སྟེང་དུ་ཉམས་ལེན་ཐམས་ཅད་ལ་ཀུན་སློང་བྱང་ཆུབ་སེམས་ཀྱིས་རྩིས་ཟིན་པ་ནི་སངས་རྒྱས་གོ་འཕང་འཐོབ་པའི་རྒྱུ་རུ་འགྲོ་བས་ན་བྱང་ཆུབ་སེམས་ཞིག་ངེས་པར་དུ་དགོས་པ་ཡིན། སོ་སོའི་ཡི་དམ་ལྷ་ཡི་བསྐྱེད་རིམ་སོགས་དེའི་སྟེང་ནས་བསྒོམ་དགོས་པ་དང༌། བསྐྱེད་རིམ་གྱི་རྗེས་སུ་རྫོགས་པའི་རིམ་པ་དེ་ལ་ཕྱག་རྒྱ་ཆེན་པོ་བསྒོམ་དགོས་པ་རེད།
ད་ང་རང་ཚོ་ལ་ལུས་དལ་འབྱོར་རྣམ་པ་གཉིས་དང་ལྡན། སེམས་ལ་དད་པ་བརྩོན་འགྲུས་ཤེས་རབ་གསུམ་ཡང་ཚང༌། དེ་ཡི་སྟེང་དུ་དགེ་བའི་བཤེས་གཉེན་བཟང་པོ་ཞིག་བསྟེན་དགོས་ཏེ་དགེ་བའི་བཤེས་གཉེན་བསྟེན་དགོས་པའི་རྒྱུ་མཚན་ནི།
བརྒྱད་སྟོང་པ་ལས། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འདོད་པས། དང་པོ་ཉིད་དུ་དགེ་བའི་བཤེས་གཉེན་དག་ལ་བསྙེན་པར་བྱ། བསྟེན་པར་བྱ། བསྙེན་བཀུར་བར་བྱའོ། །
ཞེས་དགེ་བའི་བཤེས་གཉེན་བསྟེན་དགོས་པར་གསུངས་པ་དང༌། ཁྱད་པར་དུ་གསང་སྔགས་རྡོ་རྗེ་ཐེག་པའི་ནང་ལས།
བླ་མ་སངས་རྒྱས་བླ་མ་ཆོས། །
དེ་བཞིན་བླ་མ་དགེ་འདུན་ཏེ། །
བླ་མ་དཔལ་ལྡན་རྡོ་རྗེ་འཆང༌། །
ཀུན་གྱི་བྱེད་པོ་བླ་མ་ཡིན། །
ཞེས་པས་རང་ལ་དབང་དང་ཆོས་དང་མན་ངག་སོགས་གནང་བར་བྱེད་པའི་རང་གི་རྩ་བའི་བླ་མ་ནི་སངས་རྒྱས་དང་གཅིག་པ་ཡིན་ཏེ་བླ་མའི་ཐུགས་ནི་སངས་རྒྱས། གསུང་ནི་དམ་ཆོས། སྐུ་ནི་འཕགས་པའི་དགེ་འདུན་ཡིན། དེའི་ཕྱིར་ན་དཀོན་མཆོག་གསུམ་གྱི་རྩ་བ་རྡོ་རྗེ་འཆང་དེ་ཉིད་རང་གི་བླ་མ་ཡིན་པར་གསུངས་པ་རེད།
བླ་མ་མཚན་ཉིད་ནི། རྒྱལ་སྲས་ཞི་བ་ལྷས།
རྟག་པར་དགེ་བའི་བཤེས་གཉེན་ནི། །
ཐེག་ཆེན་དོན་ལ་མཁས་པ་དང། །
བྱང་ཆུབ་སེམས་དཔའི་བརྟུལ་ཞུགས་མཆོག །
སྲོག་གི་ཕྱིར་ཡང་མི་གཏོང་ངོ༌། །
ཞེས་བླ་མའམ་དགེ་བའི་བཤེས་གཉེན་ནི་ཐེག་པ་ཆེན་པོའི་ཆོས་ཀྱི་དོན་ཐམས་ཅད་ལ་མཁས་ཤིང་བླ་མ་དེའི་ཐུགས་རྒྱུད་ལ་བྱང་ཆུབ་ཀྱི་སེམས་རིན་པོ་ཆེའི་བརྟུལ་ཞུགས་དང་ལྡན་པ་ཞིག་དགོས་ལ། དེ་ལྟ་བུའི་བླ་མ་ཞིག་མཇལ་ན་རང་གིས་བླ་མ་དེ་ཡང་ནས་ཡང་དུ་བསྟེན་དགོས་པར་གསུངས་པ་དང༌། བསྟེན་པ་ཙམ་དུ་མ་ཟད་དེའི་སྐུ་མདུན་ནས་གདམས་ངག་གི་བཅུད་ཐོབ་དགོས་ཀྱི་ཡོད།
གདམས་ངག་ཅེས་པ་ནི། དཔེར་ན། བླ་མས་སྐྱེས་བུ་ཆུང་འབྲིང་ཆེན་པོ་སྟེ་ཐེག་པ་གསུམ་པོའི་ཆོས་གང་ལ་མོས་པའི་སྐྱེས་བུའམ་གང་ཟག་དེ་ལ་དེ་དང་མཐུན་པའི་ཆོས་བསྟན་གནང་བ་དང༌། དེ་བཞིན་དུ་བསྐྱེད་རིམ་ལ་མོས་པ་རྣམས་ལ་བསྐྱེད་རིམ་གྱི་ཁྲིད་དང༌། ཞི་གནས་དང་ལྷག་མཐོང་སྒོམ་པ་ལ་མོས་པའི་གང་ཟག་རྣམས་ལ་ཞི་གནས་ལྷག་མཐོང་རྫོགས་རིམ་གྱི་ཆ་དག་བསྟན་གནང་བ་དེ་ལ་བླ་མའི་གདམས་ངག་གི་བཅུད་གསུངས་པ་རེད།
དེ་ལྟ་བུའི་བླ་མའི་གདམས་ངག་ཐོབ་ནས་ཚུལ་བཞིན་དུ་སྒྲུབ་དགོས་ལ། ཚུལ་བཞིན་དུ་སྒྲུབ་གསུང་རྒྱུ་འདི། བླ་མས་བསྟན་པའི་གདམས་ངག་རང་གིས་མཐར་མ་ཕྱིན་གྱི་བར་དུ་བརྩོན་འགྲུས་ཆེན་པོའི་སྒོ་ནས་ཚུལ་བཞིན་དུ་ཉམས་སུ་ལེན་པའམ་སྒྲུབ་པ་དེ་ལ་ཚུལ་བཞིན་དུ་སྒྲུབ་གསུངས་པ་རེད། དེ་ཚུལ་བཞིན་དུ་སྒྲུབ་ཡོང་དུས་དེ་ལ་བར་ཆད་མ་མཆིས་པའམ་མེད་པ་ཞིག་དགོས་ཀྱི་འདུག །
སྤྱིར་བཏང་བར་ཆད་ཟེར་བ་ནི། ཕྱི་རོལ་གྱི་འབྱུང་བ་བཞི་དང་མི་དང་མི་མ་ཡིན་ལ་སོགས་པའི་བར་ཆད་དེ། ཕྱི་རོལ་གྱི་འབྱུང་བ་བཞི་ཡི་བར་ཆད་ནི། དཔེར་ན་ས་གཡོ་བའི་འཇིགས་པ། མེའི་འཇིགས་པ། ཆུའི་འཇིགས་པ། རླུང་གི་འཇིགས་པ་ལ་སོགས་པ་ཐམས་ཅད་བར་ཆད་ཀྱི་ཆ་རེད། སྐབས་རེར་མི་ཡི་བར་ཆད་ཡང་སྲིད་དེ། རང་སྒྲུབ་པ་ཉམས་ལེན་བྱེད་བཞིན་པའི་སྐབས་སུ་མི་ཕལ་པ་ཞིག་གིས་ང་རང་ལ་འཁྲུག་པ་བརྒྱབ་ཡོང་བ་དང་གནོད་པ་བྱེད་ཡོང་བ་དེ་འདྲ་ཐམས་ཅད་ཀྱང་ཆོས་ལ་བར་ཆད་ཀྱི་ཆ་རེད། སྐབས་རེར་ཆོས་སྒྲུབ་པའི་སྐབས་སུ་མི་མ་ཡིན་གྱིས་གཟུགས་མེད་ན་ཡང་སྒྲ་སྣ་ཚོགས་སྒྲོགས་ཡོང་བ་ལྟ་བུ་དང༌། འཇིགས་སྐྲག་གི་གཟུགས་བསྟན་པ་ཐམས་ཅད་ཕྱིའི་བར་ཆད་དང༌། མཚམས་རེ་ང་རང་ཚོའི་ལུས་ལ་ན་ཚ་ཤུགས་ཆེན་པོ་སླེབ་ཡོང་བ་དང༌། རང་གི་སེམས་ལ་སྡུག་བསྔལ་མི་འདྲ་བ་དང་འཇིགས་སྐྲག་མི་འདྲ་བའི་ཚོར་བ་ཡོང་བ་དང༌། ཉོན་མོངས་པའི་རྟོག་པ་ཤུགས་ཆེན་པོ་བྱུང་བ་དེ་དག་ཐམས་ཅད་ནང་གི་བར་ཆད་ཡིན་པར་གསུངས་ཡོད། དེ་ལྟ་བུའི་ཕྱི་ནང་གི་བར་ཆད་འདྲ་མི་སྣ་ཚོགས་ཅི་འབྱུང་ཡང་ཐམས་ཅད་བྱང་ཆུབ་སེམས་ཀྱི་ལམ་དུ་འཁྱེར་བ་ནི་ལམ་དུ་ཁྱེར་བའི་ཚུལ་ལེགས་ཤོས་ཤིག་ཡིན་པར་གསུངས།
དཔེར་ན་རང་གི་ལུས་ལ་ན་ཚ་དྲག་པོ་ཞིག་སླེབ་སོང་བསམ་ན་རང་མ་ཡིན་པའི་གཞན་འགྲོ་བ་རིགས་དྲུག་གི་སེམས་ཅན་ཐམས་ཅད་ལ་ཡང་དེ་དང་དེ་བཞིན་དུ་ན་ཚ་དང་སྡུག་བསྔལ་མང་པོ་མྱོང་བཞིན་ཡིན་པས། དེ་དག་གི་སྡུག་བསྔལ་དང་ན་ཚ་ཐམས་ཅད་ཀྱང་ང་རང་གི་ན་ཚ་འདིའི་སྟེང་ལ་སྨིན་ནས་སེམས་ཅན་དེ་དག་ཐམས་ཅད་ཀྱི་ལུས་ཀྱི་ན་ཚ་དང་སེམས་ཀྱི་སྡུག་བསྔལ་ཐམས་ཅད་དང་འབྲལ་བར་ཤོག་ཅེས་སྨོན་ལམ་བཏབ་ནས་གཏོང་ལེན་གྱི་དམིགས་པ་བསྒོམས་ན་ན་ཚ་དང་སྡུག་བསྔལ་དེ་བྱང་ཆུབ་སེམས་ཀྱི་ལམ་དུ་ཁྱེར་ཐུབ་པ་རེད།
གཏོང་ལེན་གྱི་དམིགས་པ་ནི། རླུང་མར་གཏོང་བ་འོད་ཟེར་དཀར་པོའི་རྣམ་པར་འཕྲོས་ནས་སེམས་ཅན་ཐམས་ཅད་ལ་ང་རང་གི་དགེ་བའི་རྩ་བ་དངབཟང་པོའི་ཆ་ཐམས་ཅད་སེམས་ཅན་ཐམས་ཅད་ལ་ཐིམ་སོང་བསམ། དབུགས་ཡར་རྔུབ་པ་ན་འོད་ཟེར་ནག་པོའི་རྣམ་པ་ལ་སེམས་ཅན་ཐམས་ཅད་ཀྱི་ནད་དང་ན་ཚ་སྡུག་བསྔལ་ཐམས་ཅད་ཡར་བསྡུས་ནས་རང་ལ་ཐིམ་སོང་བསམ་པ་དེ་ལ་གཏོང་ལེན་གྱི་དམིགས་པ་ཞེས་གསུངས། དེ་ལ་བརྟེན་ནས་ཐར་པ་དང་ཐམས་ཅད་མཁྱེན་པ་སྒྲུབ་པའི་ལམ་ལ་བར་དུ་གཅོད་པའི་རྣམ་པར་རྟོག་པ་ལ་སོགས་པ་བྲལ་བར་འགྱུར་རོ། །དེ་བཞིན་ང་རང་སྒྲུབ་པ་ཉམས་ལེན་གྱི་སྐབས་སུ་ཕྱི་ནང་གི་བར་ཆད་མི་འདྲ་བ་སླེབ་པ་ན། དེ་བྱང་ཆུབ་སེམས་ཀྱི་ལམ་དུ་འཁྱེར་ཐུབ་ན་བར་ཆད་དང་བྲལ་ཡོང་བ་ཡིན།
མདོར་ན་དང་པོ་ང་རང་ཚོར་ལུས་དལ་འབྱོར་རྣམ་གཉིས་དང་ལྡན། སེམས་ལ་དད་པ་བརྩོན་འགྲུས་ཤེས་རབ་གསུམ་ཡང་ལྡན། དེས་དགེ་བའི་བཤེས་གཉེན་ཡང་དག་པ་ཞིག་ལ་བསྟེན། དགེ་བའི་བཤེས་གཉེན་གྱི་མདུན་ནས་གདམས་ངག་ཁྱད་པར་ཅན་ཡང་རང་ལ་ཐོབ། གདམས་ངག་ཁྱད་པར་ཅན་དེ་ཚུལ་བཞིན་དུ་སྒྲུབ་པར་བྱེད། དེ་སྒྲུབ་པ་བྱེད་པའི་སྐབས་སུ་བར་ཆད་མེད་པ། བར་ཆད་འབྱུང་ན་ཡང་ལམ་དུ་འཁྱེར་ཐུབ་པ་དེ་འདྲ་ཞིག་གི་ཐོག་ནས་ཚེ་རབས་ཀུན་ཏུའམ་དུས་རྟག་ཏུ་དམ་པའི་ཆོས་ལ་སྤྱོད་པར་ཤོག་ཅེས་སྨོན་ལམ་བཏབ་པ་རེད།
ད་གཉིས་པ་ལམ་རྟོགས་བྱེད་ཀྱི་ཤེས་རབ་ལ་སྨོན་པ་ནི། ལམ་དེ་རྟོགས་པར་བྱེད་པའི་ཐབས་ལ་ང་རང་ཚོའི་སེམས་ལ་ཤེས་རབ་རྣམ་དག་ཤིག་དགོས་ཀྱི་ཡོད་པས་ཤེས་རབ་ཡང་དག་པ་ཞིག་ཡོང་བར་ཤོག་ཅེས་སྨོན་ལམ་བཏབ་པ་ལ།
ལུང་རིགས་ཐོས་པས་མི་ཤེས་སྒྲིབ་ལས་གྲོལ། །
མན་ངག་བསམ་པས་ཐེ་ཚོམ་མུན་ནག་བཅོམ། །
སྒོམས་བྱུང་འོད་ཀྱིས་གནས་ལུགས་ཇི་བཞིན་གསལ། །
ཤེས་རབ་གསུམ་གྱི་སྣང་བ་རྒྱས་པར་ཤོག །ཅེས་གསུངས་ཏེ།
ཚིག་རྐང་དང་པོས་ཐོས་པའི་ཤེས་རབ་བསྟན་པ་དང༌། ཚིག་རྐང་གཉིས་པས་བསམ་པའི་ཤེས་རབ་དང༌། ཚིག་རྐང་གསུམ་པས་སྒོམ་པའི་ཤེས་རབ་བསྟན་གྱི་ཡོད། དེ་ལ་ལུང་དང་རིགས་པ་གསུངས་པའི་ལུང་ནི། རྫོགས་པའི་སངས་རྒྱས་བཅོམ་ལྡན་འདས་ཀྱིས་ཞལ་ནས་གསུངས་པའི་ཆོས་ཐམས་ཅད་ལ་ལུང་ཚད་མ་དང༌། རིགས་པ་ནི་ཆོས་ཐམས་ཅད་ཀྱི་དོན་ལ་ཡང་དག་པར་ཚད་མའི་རིག་པས་བརྟག་ཅིང་དཔྱད་པ་ལ་རིགས་པ་གསུངས་པ་རེད། དེའི་ཕྱིར་ན་ཐོག་མར་རང་གིས་བླ་མ་དགེ་བའི་བཤེས་གཉེན་ལ་བསྟེན། དེའི་རྗེས་དེའི་སྐུ་མདུན་ནས་སངས་རྒྱས་ཀྱིས་གསུངས་པའི་བཀའ་དང་པཎྜི་ཏ་རྣམས་ཀྱིས་གསུངས་པའི་བསྟན་བཅོས་ཀྱི་དོན་སོགས་ཡང་དག་པ་ཞིག་འཐོབ་དགོས་པས། དགེ་བའི་བཤེས་གཉེན་གྱི་སྐུ་མདུན་ནས་དེའི་དོན་ཐམས་ཅད་ཡང་དག་པ་ཞིག་ཐོས་པས། ཆོས་ཀྱི་དོན་མ་རྟོགས་པ་དང་ལོག་པར་རྟོག་པ་སོགས་སྤྲིན་གྱིས་སྒྲིབ་པ་ལྟ་བུ་དེ་ལས་ཅུང་ཟད་གྲོལ་བའི་སྐབས་དེ་ལ་ཐོས་པའི་ཤེས་རབ།
སྤྱིར་བཏང་འགྲེལ་པའི་དབང་དུ་བྱས་ན་ལུང་ཞེས་པ་ནི་སངས་རྒྱས་ཀྱིས་གསུངས་པའི་བཀའ་དང༌། རྗེས་འཇུག་པཎྜི་ཏ་རྣམས་ཀྱིས་གསུངས་པའི་ཆོས་ཐམས་ཅད་ལ་བསྟན་བཅོས་ཏེ་བཀའ་བསྟན་གཉིས་ལ་ལུང་ཞེས་གསུངས༌། དེ་ཡང་རྒྱུད་བླ་མ་ལས།
གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། །
ཁམས་གསུམ་ཀུན་ནས་ཉོན་མོངས་སྤོང་བྱེད་གསུང༌། །
ཞི་བའི་ཕན་ཡོན་སྟོན་པར་མཛད་པ་གང༌། །
དེ་ནི་དྲང་སྲོང་གསུང་ཡིན་ལྡོག་པ་གཞན། །
ཞེས་གསུངས་དུས་ང་རང་ཚོས་སངས་རྒྱས་ཀྱི་བཀའ་དང་རྗེས་འཇུག་པཎྜི་ཏ་རྣམས་ཀྱི་བསྟན་བཅོས་རྣམས་ལ་ཡང་ནས་ཡང་དུ་ཐོས་བསམ་བྱས་ན། ཁམས་གསུམ་གྱི་ཉོན་མོངས་པ་ཐམས་ཅད་སྤོང་ཐུབ་ཀྱི་ཡོད་པ་རེད། དེ་ལ་ཞི་བའི་ཕན་ཡོན་སྟོན་པར་མཛད་པ་གང་གསུངས་པས་བཀའ་དང་བསྟན་བཅོས་ཀྱི་དོན་ལ་ཡང་དག་པར་ཐོས་བསམ་བྱས་ན་རང་གི་སེམས་ཀྱི་སྡུག་བསྔལ་དང་མི་འདོད་པ་སོགས་ཐམས་ཅད་ཞི་ནས་སྡུག་བསྔལ་ལས་བྲལ་བ་སོགས་ཆོས་དེ་ལ་བརྟེན་ནས་ཐོབ་ཀྱི་ཡོད་པ་དེ་ཞི་བའི་ཕན་ཡོན་བསྟན་པ་རེད།
དེ་ནི་དྲང་སྲོང་གསུང་ཡིན་ལྡོག་པ་གཞན་ཞེས་གསུངས་པ་ནི། རྫོགས་པའི་སངས་རྒྱས་བཅོམ་ལྡན་འདས་ཀྱི་བཀའ་དང་བསྟན་བཅོས་གཉིས་ཀྱིས་མ་གཏོགས་གཞན་གང་གིས་ཀྱང་མི་ཕན། སྤྱིར་བཏང་འཇིག་རྟེན་པའི་ཆོས་ཐམས་ཅད་ལས་དེ་ལྟ་བུའི་ཕན་ཡོན་ཐོབ་ཀྱི་མེད།
དེ་ལྟ་བུ་ལུང་གི་ཆོས་དང་རིགས་པ་ནི་ཚད་མ་ལ་སོགས་པའི་སྒོ་ནས་ཆོས་ཐམས་ཅད་ལ་བརྟག་ཅིང་དཔྱད་པ། དེ་ཡང་ཐོག་མར་ཀུན་རྫོབ་བདེན་པའི་ཆོས་ཐམས་ཅད་ཀྱི་རྒྱུ་ཇི་ལྟར་གྲུབ་ཡོད་མེད་དང༌། བར་དུ་ཇི་ལྟར་གནས་ཡོད་མེད་དང༌། མཐར་འཇིག་པའི་ཚུལ་ཇི་ལྟར་ཡིན་མིན་སོགས་ལ་བརྟག་ཅིང་དཔྱད་པ་ལ་ཚད་མའི་རིག་པ་གསུངས་པ་རེད།
མན་ངག་བསམ་པས་ཐེ་ཚོམ་མུན་ནག་བཅོམ་ཞེས་གསུངས་པས་བསམ་པའི་ཤེས་རབ་བསྟན་ཏེ། མན་ངག་ཅེས་པ་ནི། རང་གི་དགེ་བའི་བཤེས་གཉེན་གྱིས་ཡང་དག་པའི་གདམས་ངག་ཟབ་མོ་ཁྲིད་གནང་བ་དེའི་དོན་དང༌། སངས་རྒྱས་ཀྱིས་གསུངས་པའི་བཀའ་དང་བསྟན་བཅོས་ཀྱི་དོན་སོགས་ལ་ཡང་ནས་ཡང་དུ་བརྟག་ཅིང་དཔྱད་དེ་ཡང་ནས་ཡང་དུ་བསམ་ན་དེ་ལ་བསམ་པའི་ཤེས་རབ་ཅེས་གསུངས་ཏེ། སྤྱིར་ཆོས་ལ་དྲང་དོན་དང་ངེས་དོན་གྱི་ཚུལ་སོགས་མང་པོ་གསུངས་ཡོད་པ་དང༌། ཁྱད་པར་དུ་གསང་སྔགས་ཀྱི་ཆོས་ལ་ཡང་མཐའ་དྲུག་གིས་བཅིངས་པའི་སྦས་པའི་ཚུལ་མང་པོ་གསུངས་ཡོད་ན་ཡང་ང་རང་ཚོས་ཉམས་སུ་ལེན་པའི་སྐབས་སུ་དགེ་བའི་བཤེས་གཉེན་གྱིས་དཀའ་གནད་དེ་དག་ཡང་དག་པར་བཀྲལ་ནས་སློབ་མ་ཚོ་ལ་སྟོན་ཡོང་བ་དེ་ལ་མན་ངག་ཅེས་མིང་བཏགས་པ་རེད། མན་ངག་གི་དོན་ལ་ཡང་ནས་ཡང་དུ་བརྟག་ཅིང་དཔྱད་ནས་བསམ་པའི་ཤེས་རབ་སྐྱེ་ཡོང་བའི་ཚེ་བསམ་པའི་ཤེས་རབ་དེ་ལ་བརྟེན་ནས་ཆོས་ཀྱི་དོན་ལ་ཐེ་ཚོམ་ལ་སོགས་པ་ཐམས་ཅད་འདིས་སེལ་ཐུབ་པས་དེ་ལ་བསམ་པའི་ཤེས་རབ་ཅེས་གསུངས་པ་ཡིན།
བསྒོམས་བྱུང་འོད་ཀྱིས་གནས་ལུགས་ཇི་བཞིན་གསལ་གསུངས་པ་ནི། གསུམ་པ་སྒོམ་པའི་ཤེས་རབ་བསྟན་པ་སྟེ། དང་པོ་ཐོས་པས་སྒྲོ་འདོགས་བཅད་པའི་ཤེས་རབ་སྐྱེས། གཉིས་པ་ཡང་དག་པའི་མན་ངག་ལ་ཡང་ནས་ཡང་དུ་དཔྱད་པས་བསམ་པའི་ཤེས་རབ་སྐྱེས། གསུམ་པ་ཞི་གནས་དང་ལྷག་མཐོང་ལ་སོགས་པ་ཕྱག་རྒྱ་ཆེན་པོ་བསྒོམས་པ་དེ་ལ་སྒོམ་པའི་ཤེས་རབ་སྟེ། ཞི་གནས་དང་ལྷག་མཐོང་སོགས་སེམས་ཀྱི་གནས་ལུགས་ཡང་དག་པར་བསྒོམས་པ་དེས་མ་དག་པའི་ཆ་འཁོར་བ་ལ་འཁྱམས་པར་བྱེད་པའི་བདག་འཛིན་སྤངས་ཏེ་གང་ཟག་གི་བདག་དང་ཆོས་ཀྱི་བདག་མེད་པར་རྟོགས་ནས་དངོས་གནས་སེམས་ཀྱི་གནས་ལུགས་ཇི་བཞིན་མངོན་དུ་གྱུར། དེ་ལ་བརྟེན་ནས་ཐེ་ཚོམ་དང་མི་ཤེས་པའི་མུན་པ་ལ་སོགས་པ་ཐམས་ཅད་འདིས་གཅོད་ཐུབ་ཀྱི་ཡོད་པ་རེད།
ཤེས་རབ་གསུམ་གྱི་སྣང་བ་རྒྱས་པར་ཤོག །ཅེས་པས་སེམས་ཅན་ཐམས་ཅད་ལ་དང་པོར་ཐོས་པའི་ཤེས་རབ། བར་དུ་བསམ་པའི་ཤེས་རབ། མཐར་སྒོམ་པའི་ཤེས་རབ་སྟེ་ཤེས་རབ་གསུམ་གྱི་སྣང་བ་དེ་སེམས་ཅན་ཐམས་ཅད་ཀྱི་སེམས་རྒྱུད་ལ་གོང་ནས་གོང་དུ་འཕེལ་ཞིང་རྒྱས་པར་ཤོག་ཅེས་སྨོན་ལམ་བཏབ་པ་རེད།
གསུམ་པ་འཁྲུལ་མེད་ཀྱི་ལམ་ཉིད་ལ་སྨོན་པ་ནི།
རྟག་ཆད་མཐའ་བྲལ་བདེན་གཉིས་གཞི་ཡི་དོན། །
སྒྲོ་སྐུར་མཐའ་བྲལ་ཚོགས་གཉིས་ལམ་མཆོག་གིས། །
སྲིད་ཞིའི་མཐའ་བྲལ་དོན་གཉིས་འབྲས་ཐོབ་པའི། །
གོལ་འཕྱུགས་མེད་པའི་ཆོས་དང་འཕྲད་པར་ཤོག །ཅེས་གསུངས་ཏེ།
དང་པོ་ལྟ་བ་གཏན་ལ་ཕབ་ཡོང་དུས་རྟག་པ་དང་ཆད་པའི་མཐའ་དང་བྲལ་བའི་བདེན་པ་གཉིས་ཟུང་དུ་འཇུག་པ་དེ་གཞིའི་ཕྱག་རྒྱ་ཆེན་པོ་ཡིན། དེ་ལ་རྟག་ཆད་གསུངས་པ་ནི། སྤྱིར་བཏང་ང་རང་ཚོས་སེམས་ཀྱི་གནས་ལུགས་ཕྱག་རྒྱ་ཆེན་པོའི་ཚུལ་ལ་རྨོངས་ཤིང་ཕྱིན་ཅི་ལོག་ཏུ་གྱུར་པ་དེ་ལ་རྟག་པར་ལྟ་བ་དང་ཆད་པར་ལྟ་བ་གཉིས་ཡོད།
དང་པོར་རྟག་པར་ལྟ་བ་དང་མེད་པར་ལྟ་བའི་མཚན་ཉིད་ཇི་ལྟར་ཡིན་ནམ་ཞེ་ན། དེ་ལ་དང་པོར་རྟག་པར་ལྟ་བ་ནི། ཆོས་གང་ལའང་ཡོད་ཅེས་མཐའ་གཅིག་ཏུ་བཟུང་བ། དཔེར་ན། འཇིག་རྟེན་གྱི་ཁམས་ཐམས་ཅད་ཡེ་ནས་གྲུབ་ཡོད་པ། དེ་ལ་འགྱུར་བ་མེད་པའམ་འཇིག་པ་མེད་པར་བཟུང་བ་དེ་ལྟ་བུའི་རྟོག་པ་དེ་ལ་རྟག་པར་ལྟ་བ་གསུངས་པ་རེད།
ཆད་པར་ལྟ་བ་གསུངས་པ་ནི། ལས་རྒྱུ་འབྲས་སོགས་མེད་པར་འདོད་པ་སྟེ་ང་རང་ཚོ་ཤི་བའི་རྗེས་སུ་སྐྱེ་བ་ཕྱི་མ་སོགས་མེད་པ་དང༌། ཚེ་འདིར་སྡིག་པ་ཇི་ཙམ་བསགས་ཀྱང་སྐྱེ་བ་ཕྱི་མར་ངན་སོང་སོགས་ཀྱི་སྡུག་བསྔལ་མྱོང་མི་དགོས་པར་འདོད་པ་དང༌། ཚེ་འདིར་དགེ་བ་ཇི་ཙམ་བསྒྲུབས་ན་ཡང་སྐྱེ་བ་ཕྱི་མར་བདེ་སྐྱིད་འཐོབ་པ་སོགས་མི་འདོད་པ་དེ་ལ་ཆད་པར་ལྟ་བ་གསུངས་པ་རེད།
དེ་ལྟ་བུའི་རྟག་པ་དང་ཆད་པ་གཉི་གའི་མཐའ་དང་བྲལ་བའི་བདེན་གཉིས་ཟུང་དུ་འཇུག་པ་ཅན་ཞིག་དགོས་པ་རེད། བདེན་པ་གཉིས་ནི་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གཉིས་སོ། །ཀུན་རྫོབ་བདེན་པ་ཞེས་པ་ནི་ད་ལྟ་ང་རང་ཚོར་སྣང་བའི་ཡུལ་སེམས་ཅན་ཀུན་གྱི་ཁམས་ས་ཆུ་མེ་རླུང་སོགས་ཀྱི་སྣང་བའི་ཚོགས་ཐམས་ཅད་ལ་ཀུན་རྫོབ་ཀྱི་བདེན་པ་ཞེས་མིང་བཏགས་པ་རེད། ཀུན་རྫོབ་ཀྱི་སྣང་བ་དེ་དག་སྣང་ནི་སྣང་རུང་ལ་སྣང་བའི་ངོ་བོར་བདེན་པར་གྲུབ་པ་རྡུལ་ཙམ་ཡང་མེད་པར་ཐམས་ཅད་ངོ་བོ་བདེན་པར་མ་གྲུབ་པས། བདེན་པར་མ་གྲུབ་པའི་ཆ་དེ་ལ་དོན་དམ་བདེན་པ་ཞེས་མིང་བཏགས་པ་རེད། ཀུན་རྫོབ་ཀྱི་ཆོས་དེ་དག་ཐམས་ཅད་སེམས་ཀྱི་སྣང་ཆ་ཙམ་ཡིན་པར་སངས་རྒྱས་ཀྱིས་གསུངས་ཡོད།
སེམས་ཀྱི་སྣང་ཆ་ཡིན་པའི་རྒྱུ་མཚན་ནི། སྤྱིར་སྣང་བའི་ཆོས་དེ་དག་ཐམས་ཅད་སེམས་ཀྱི་བག་ཆགས་དང་གསལ་བའི་ཆ་ནས་སྣང་ཡོང་གི་ཡོད་པ་རེད། སྣང་བའི་ཆོས་ཐམས་ཅད་ཀྱི་ངོ་བོ་ནི་སེམས་ཀྱི་སྣང་ཆ་ནས་ཡོང་བ་ཡིན་པས་ངོ་བོ་བདེན་པར་མ་གྲུབ་པ་སྟོང་པ་ཡིན། སྟོང་པ་ཡིན་པ་དེའི་ཕྱིར་ན་ཀུན་རྫོབ་བདེན་པའི་ཆོས་ཐམས་ཅད་ཀྱི་སྣང་བའི་ཆ་བྱུང་བ་རེད། ཀུན་རྫོབ་བདེན་པ་དང་ངོ་བོ་བདེན་པར་མ་གྲུབ་པ་དོན་དམ་པའི་བདེན་པ་གཉིས་ཡེ་ནས་ཟུང་དུ་འཇུག་པ་ཡིན་གྱི་ཐ་དད་དང་ཡ་བྲལ་དུ་མེད་དོ། །དེ་གཉིས་ཟུང་འཇུག་ཡིན་པས་ན་ཀུན་རྫོབ་བདེན་པའི་ཆ་དེ་དག་ཐམས་ཅད་སྣང་བཞིན་དུ་ངོ་བོ་མ་གྲུབ་པར་རང་ཆས་སུ་ཡོད་པས་བདེན་གཉིས་ཟུང་དུ་འཇུག་པའོ། །
དཔེར་ན་ང་རང་ཚོས་ལམ་ཕྱག་རྒྱ་ཆེན་པོ་བསྒོམས་པས་སེམས་ཀྱི་གནས་ལུགས་ཕྱག་ཆེན་མངོན་དུ་གྱུར་ནས་སངས་རྒྱས་ན་ཡང་ཀུན་རྫོབ་ཀྱི་ཆོས་དེ་དག་མེད་པར་འགྱུར་བ་དང༌། བརླག་འགྲོ་བ་དང་མི་མཐོང་བར་འགྱུར་བ་དེ་འདྲ་ཡོང་གི་མེད། དེ་གང་ཡིན་ཞེ་ན། སེམས་ཆོས་སྐུའི་རང་རྩལ་གསལ་བའི་ཆ་ནས་ཀུན་རྫོབ་བདེན་པའི་ཆོས་ཐམས་ཅད་སྣང་བ་ཡིན་ལ་སེམས་ཀྱི་གནས་ལུགས་མངོན་དུ་གྱུར་ན་ཡང་ཀུན་རྫོབ་བདེན་པའི་ཆོས་ཐམས་ཅད་སྣང་བ་ཡིན། ཀུན་རྫོབ་བདེན་པའི་ཆ་ཐམས་ཅད་ད་ལྟ་དང་གཅིག་པ་སྣང་ན་ཡང༌། ད་ལྟ་ང་རང་ཚོ་ལྟ་བུ་ཡིན་ན་སེམས་ཀྱི་གནས་ལུགས་མངོན་དུ་མ་གྱུར་པ་ལ་བརྟེན་ནས་ཀུན་རྫོབ་བདེན་པ་དེ་ལ་བདེན་པར་འཛིན་པའི་བདེན་འཛིན་ཡོད་པ་རེད།
ཡིན་ན་ཡང་སངས་རྒྱས་པའི་སྐབས་ན་ཀུན་རྫོབ་བདེན་པ་སྣང་ན་ཡང་སྣང་བ་ལ་བདེན་འཛིན་ཡོད་པ་མིན། དེ་ལ་བརྟེན་ནས་མེ་དང་ཆུ་ལ་སོགས་པའི་རྫུ་འཕྲུལ་རྣམ་པ་སྣ་ཚོགས་སྟོན་ཐུབ་པ་དེ་ཡང་བདེན་པར་འཛིན་པ་ཞིག་སོང་བ་ལ་བརྟེན་ནས་ཀུན་རྫོབ་བདེན་པའི་ཆོས་ཐམས་ཅད་ལ་རྫུ་འཕྲུལ་སྟོན་ཐུབ་ཀྱི་ཡོད་པ་རེད། དེ་ལ་བརྟེན་ནས་ང་རང་ཚོ་སངས་རྒྱས་ཚར་ན་ཡང་གདུལ་བྱ་སེམས་ཅན་ཐམས་ཅད་ཀྱི་ཀུན་རྫོབ་ཀྱི་སྣང་ཆ་དེ་ཐམས་ཅད་སངས་རྒྱས་ཀྱིས་བྱིན་གྱིས་བརླབས་ཐུབ་པ་དང༌། གདུལ་བྱ་སློབ་མ་ཐམས་ཅད་ལ་ཡང་གང་ལ་གང་གདུལ་གྱི་ཚུལ་དུ་ཕྲིན་ལས་འཇུག་ཐུབ་ཀྱི་ཡོད་པ་རེད། དེ་ལྟར་བདེན་པ་གཉིས་ཟུང་དུ་འཇུག་པ་དེ་ལ་གཞིའི་ཕྱག་རྒྱ་ཆེན་པོ་ཞེས་གསུངས་པ་ཡིན།
ལམ་དེ་ལ་འཇུག་པའི་སྐབས་སུ། སྒྲོ་སྐུར་མཐའ་བྲལ་ཚོགས་ཉིད་ལམ་མཆོག་གིས། །ཞེས་སྒྲོ་བཏགས་པ་དང་སྐུར་བ་འདེབས་པ་གསུངས་པ་ནི། མེད་པ་ལ་ཡོད་པར་སྨྲོས་ན་སྒྲོ་བཏགས་པ་དང། སངས་རྒྱས་ལ་སེམས་ཀྱི་གནས་ལུགས་ཕྱག་རྒྱ་ཆེན་པོའི་སྐུ་དང་ཡེ་ཤེས་མཛད་པ་ཕྲིན་ལས་ལ་སོགས་པའི་ཡོན་ཏན་ཐམས་ཅད་རང་ཆས་སུ་ཡོད་པ་ལ་ཡོད་མ་རེད་ཅེས་བརྗོད་ན་སྐུར་བ་འདེབས་པ་ཡིན། དེ་ལྟ་བུའི་སྒྲོ་བཏགས་པ་དང་སྐུར་བ་འདེབས་པའི་མཐའ་ཐམས་ཅད་དང་བྲལ་བ། དམིགས་བཅས་བསོད་ནམས་ཀྱི་ཚོགས་དང་དམིགས་མེད་ཡེ་ཤེས་ཀྱི་ཚོགས་ཀྱི་ལམ་གཉིས་ལ་འཇུག་པར་བྱེད་པ་དེ་ལམ་གྱི་ཕྱག་རྒྱ་ཆེན་པོ་ཡིན།
སྒྲོ་སྐུར་གྱི་མཐའ་དང་བྲལ་བའི་ཚོགས་གཉིས་ལས་དམིགས་བཅས་བསོད་ནམས་གྱི་ཚོགས་ནི། ད་ལྟ་ང་རང་ཚོས་བྱང་ཆུབ་ཀྱི་སེམས་དང་ཡི་དམ་ལྷའི་བསྐྱེད་རིམ་བསྒོམ་པ་དང༌། གཟུངས་སྔགས་བཟླས་པ་དང་མཎྜལ་ཕུལ་བ་དང་ཕྱག་འཚལ་བ་ལ་སོགས་པའི་དགེ་བ་བསྒྲུབ་པ་ཐམས་ཅད་དམིགས་བཅས་བསོད་ནམས་ཀྱི་ཚོགས་ཡིན། དེ་ལ་དམིགས་པ་དང་བཅས་པའི་བསོད་ནམས་ཀྱི་ཚོགས་གསུངས་དགོས་པ་ནི། དཔེར་ན་ང་རང་ཚོས་བྱང་ཆུབ་ཀྱི་སེམས་སྒོམ་པའི་སྐབས་སེམས་ཅན་ཐམས་ཅད་དམིགས་པའི་ཡུལ་དུ་བྱས་ཏེ། རང་ལ་དྲིན་ཆེ་བའི་སེམས་ཅན་ཐམས་ཅད་སྡུག་བསྔལ་གྱི་རང་བཞིན་ཅན་ཡིན་པ་དང༌། ལམ་ཡང་དག་པར་སྒོམ་མི་ཤེས་པའི་སེམས་ཅན་སོགས་ལ་བསམ་བློ་མང་པོ་བཏང་ནས་དེ་ལ་བྱང་ཆུབ་ཀྱི་སེམས་བསྒོམ་དགོས་ཀྱི་ཡོད་སྟབས། དེ་དམིགས་པ་དང་ལྡན་པའི་བསོད་ནམས་ཀྱི་ཚོགས་བསགས་པའི་ཐབས་ཡིན་པས་ན་དམིགས་བཅས་བསོད་ནམས་ཀྱི་ཚོགས་གསུངས་པ་རེད། 
དམིགས་མེད་ཡེ་ཤེས་ཀྱི་ཚོགས་ནི། བསམ་གཏན་དང་ཤེས་རབ་སྟོང་པ་ཉིད་ཀྱི་དོན་དང་ཞི་གནས་དང་ལྷག་མཐོང་ལ་སོགས་པ་ཡང་དག་པར་སྒོམ་པར་བྱེད་པ་དེ་དམིགས་མེད་ཡེ་ཤེས་ཀྱི་ཚོགས་རེད། དེ་ལྟ་བུའི་དམིགས་བཅས་དང་དམིགས་མེད་ཀྱི་ལམ་ལ་འཇུག་པར་བྱེད་པ་དེ་ལ་ལམ་གྱི་ཕྱག་རྒྱ་ཆེན་པོ་ཞེས་གསུངས་པ་རེད།
སྲིད་ཞིའི་མཐའ་བྲལ་དོན་གཉིས་འབྲས་ཐོབ་པའི། །ཞེས་སྲིད་པ་དང་ཞི་བའི་མཐའ་གཉིས་ལས་བྲལ་བ་ཅན་ཞིག་དགོས་པས་མཐའ་གཉིས་ལས་བྲལ་ན། དོན་གཉིས་སྟེ་རང་དོན་དུ་ཆོས་སྐུ་དང་གཞན་དོན་དུ་གཟུགས་སྐུ་རྣམ་པ་གཉིས་ཐོབ་པ་དེ་ཕྱག་རྒྱ་ཆེན་པོའི་འབྲས་བུ་རེད། དེ་ལ་སྲིད་ཞི་གསུངས་པ་ནི། དཔེར་ན་ང་རང་ཚོ་སྟོང་པ་ཉིད་ཀྱི་དོན་དང་ཞི་གནས་དང་ལྷག་མཐོང་ཁོ་ན་བསྒོམས་པ་ལ་བརྟེན་ནས་ང་རང་གི་སྒྲིབ་པ་རྣམས་སྤོང་ཐུབ་ཀྱི་རེད་དེ། ཡིན་ན་ཡང་བྱང་ཆུབ་ཀྱི་སེམས་མ་བསྒོམས་པར་ང་རང་ཁོ་ན་སངས་རྒྱས་ན་འགྲིག་གི་འདུག སེམས་ཅན་གྱི་དོན་བྱེད་ཐུབ་ས་མ་རེད་བསམ་ན་ཞི་བ་ཡི་ཕྱོགས་སུ་ལྷུང་སོང་བ་རེད། ཡང་ན་སྟོང་པ་ཉིད་ཀྱི་དོན་དང་ཞི་གནས་དང་ལྷག་མཐོང་ལ་ཡང་དག་པ་མ་བསྒོམས་པར་བྱང་ཆུབ་ཀྱི་སེམས་ཁོ་ན་བསྒོམ་ན། བྱང་ཆུབ་སེམས་ཀྱི་སྟོབས་ལ་བརྟེན་ནས་སེམས་ཅན་གཞན་གྱི་དོན་ཕྲན་བུ་ཞིག་བསྒྲུབ་ཐུབ་ཀྱང༌། རང་ཉིད་ཀྱི་སེམས་ཀྱི་མ་རིག་པ་དང་བདག་ཏུ་འཛིན་པ་རྣམས་གཅོད་ཐུབ་ཀྱི་མེད་པ་ཡིན། དེ་འདྲ་བ་བྱུང་ན་སྲིད་པའི་མཐའ་ལ་ལྷུང་བ་ཡིན།
དེ་ལྟ་བུའི་སྲིད་ཞིའི་མཐར་མི་ལྷུང་བའི་སླད་བྱང་ཆུབ་ཀྱི་སེམས་ཡང་ཡང་སྒོམ། དེ་ལ་བརྟེན་ནས་སེམས་ཅན་གྱི་དོན་ཡང་འགྲུབ། ཞི་གནས་དང་ལྷག་མཐོང་སྟོང་པ་ཉིད་ཕྱག་རྒྱ་ཆེན་པོ་བསྒོམས་པ་ལ་བརྟེན་ནས་བདག་ཏུ་འཛིན་པ་དང་མ་རིག་པ་ཐམས་ཅད་ཀྱང་སྤོང་ཐུབ་པས་ན་སྲིད་ཞིའི་མཐའ་ལས་འདས་པ་ཞེས་བརྗོད། ལམ་ཕྱག་རྒྱ་ཆེན་པོ་ཡང་དག་པར་བསྒོམས་པ་ལ་བརྟེན་ནས་ཉོན་མོངས་པ་མ་རིག་པ་དང་བདག་འཛིན་སོགས་སྤངས་ནས་རང་དོན་ཆོས་ཀྱི་སྐུ་མངོན་དུ་འགྱུར་གྱི་ཡོད་པ་དང༌། དེ་དང་མཉམ་དུ་བྱང་ཆུབ་ཀྱི་སེམས་ཡང་དག་པར་བསྒོམས་པ་ལ་བརྟེན་ནས་སེམས་ཅན་གཞན་གྱི་དོན་དུ་སྤྲུལ་སྐུ་དང་ལོངས་སྤྱོད་རྫོགས་པའི་སྐུ་གཉིས་ཀྱི་སྒོ་ནས་སེམས་ཅན་གྱི་དོན་མཛད་ཐུབ་པས་དོན་གཉིས་སོ། །
གོལ་འཕྱུགས་མེད་པའི་ཆོས་དང་འཕྲད་པར་ཤོག །ཅེས་ལམ་གོལ་འཕྱུགས་སུ་མ་སོང་བ་ནི་གཞི་བདེན་པ་གཉིས། ལམ་ཚོགས་གཉིས། འབྲས་བུ་སྐུ་གཉིས་ཏེ་སྲིད་པའི་མཐའ་དང་ཞི་བའི་མཐའ་ལ་ལྷུང་སོང་བ་ཡིན་ན་ལམ་ནོར་བ་ཡིན་ཞིང༌། དེ་ལྟ་བུ་མ་ཡིན་པར་གོལ་ས་དང་འཕྱུགས་ས་མེད་པའི་ལམ་ཡང་དག་པའི་ཆོས་ལ་སེམས་ཅན་ཐམས་ཅད་འཕྲད་པར་ཤོག་ཅེས་སྨོན་ལམ་བཏབ་པ་རེད།
གཞི་ལམ་འབྲས་བུ་གསུམ་གྱི་ཕྱག་རྒྱ་ཆེན་པོ་དེ་མདོར་བསྡུས་ན། སྣང་བ་དེ་ཐམས་ཅད་ཀུན་རྫོབ་བདེན་པ་ཡིན་ལ། ཀུན་རྫོབ་བདེན་པའི་ངོ་བོ་ནི་རང་བཞིན་གྱིས་མ་གྲུབ་པ་དོན་དམ་བདེན་པ་དང་དེ་གཉིས་ཡེ་ནས་ཟུང་དུ་འཇུག་པ་ནི་ཡང་དག་པའི་ལྟ་བ་ཡིན། ཀུན་རྫོབ་བདེན་པ་དང་དོན་དམ་པའི་བདེན་པ་གཉིས་པོ་སངས་རྒྱས་ཀྱིས་གསར་དུ་བཟོས་པ་ལྟ་བུ་དང་གསར་དུ་གྲུབ་ཡོང་བ་དེ་འདྲ་མིན་པར། ཡེ་ནས་ཆོས་ཐམས་ཅད་སྣང་བ་དང་སྣང་བའི་ངོ་བོར་བདེན་པར་མ་གྲུབ་པ་ཞིག་རེད། དེ་ཡིན་དུས་ཀུན་རྫོབ་བདེན་པའི་སྣང་ཆ་ཐམས་ཅད་ང་རང་ཚོའི་སེམས་ཀྱིས་བརྟག་ཅིང་དཔྱད་ན་སེམས་ཀྱི་སྣང་ཆ་ལས་བྱུང་བ་ཡིན། སེམས་ཀྱི་སྣང་ཆ་ལས་གང་འདྲ་བྱས་ནས་བྱུང་བ་ཡིན་ཞེ་ན། ང་རང་ཚོའི་སེམས་ཀྱི་ངོ་བོ་ནི་བདེན་པར་མ་གྲུབ་པ་སྟོང་པ། སྟོང་པ་ཡིན་བཞིན་དུ་སེམས་གསལ་བའི་རང་མདངས་ཀྱི་ཆ་ལས་ཆོས་ཐམས་ཅད་སྣང་རུང་བའི་ཆ་ལ་ཀུན་རྫོབ་བདེན་པ་དང༌། སེམས་ཀྱི་གནས་ལུགས་ངོ་བོའི་ཆ་སྟོང་པ་དེ་དོན་དམ་བདེན་པ་ཡིན། བདེན་པ་གཉིས་ཡེ་ནས་ཟུང་དུ་འཇུག་པ་ཞིག་རེད། དེ་ཐམས་ཅད་ཀྱི་རྩ་བ་སེམས་ཡིན་པས་སངས་རྒྱས་ཀྱི་སྐུ་དང་ཡོན་ཏན་དང་ཞིང་ཁམས་ལ་སོགས་པ་ཐམས་ཅད་སེམས་ཀྱི་ཡོན་ཏན་གྱི་ཆ་ལས་སྣང་བ་དང༌། དེ་བཞིན་དུ་དམྱལ་བ་དང་ཡི་དྭགས་དང་དུད་འགྲོ་ལ་སོགས་པ་ངན་སོང་གི་གནས་རིས་རྣམས་ལ་མྱོང་བའི་སྡུག་བསྔལ་གྱི་ཆ་ཐམས་ཅད་ཀྱང་ང་རང་གི་སེམས་ཀྱི་མི་དགེ་བའི་སྣང་ཆ་ལས་འཆར་བ་ཡིན། དེ་ཐམས་ཅད་ཀྱང་ཀུན་རྫོབ་ཀྱི་བདེན་པ་ཡིན།
དེ་འདྲ་བའི་ཀུན་རྫོབ་བདེན་པ་དང་དོན་དམ་པའི་སྣང་བའི་ཚོགས་འདི་ཐམས་ཅད་ཀྱི་རྩ་བ་ནི་སེམས་ཡིན་ལ། ང་རང་ཚོའི་སེམས་ཀྱི་སྣང་ཆ་ལས་དེ་ཐམས་ཅད་བྱུང་བ་ཡིན་ནོ། དེ་དག་སེམས་ཀྱི་སྣང་ཆ་ལས་བྱུང་བ་ཡིན་ན་ཡང༌། ད་ལྟ་ང་རང་ཚོས་དངོས་སུ་སྣང་ཚུལ་ཀུན་རྫོབ་བདེན་པ་དང༌། གནས་ཚུལ་དོན་དམ་བདེན་པ་དེ་ཡང་དག་པར་རྟོགས་ཐུབ་པ་མིན་ལ། དེ་གང་འདྲ་བྱས་ནས་མ་རྟོགས་པ་རེད་ཅེ་ན། ང་རང་ཚོའི་སེམས་བདེན་པར་འཛིན་པའི་བདེན་འཛིན་དང་མ་རིག་པ་དང་གང་ཟག་གི་བདག་འཛིན་ལ་སོགས་པ་ལ་བརྟེན་ནས་སེམས་ཀྱི་གནས་ལུགས་མངོན་དུ་མ་འགྱུར་བ་ཡིན་ལ། དེ་ལ་བརྟེན་ནས་ཀུན་རྫོབ་དང་དོན་དམ་བདེན་པ་དེ་ཡང་དག་པ་མ་རྟོགས་པ་རེད།
བདེན་པ་གཉིས་ཡང་དག་པ་ཞིག་རྟོགས་པའི་ཐབས་ལ་དང་པོར་རང་གི་སེམས་དེ་གཙང་མ་བཟོ་དགོས་ཀྱི་འདུག གཙང་མ་བྱེད་པའི་ཚུལ་དེ་ལ། དང་པོ་ང་རང་ཚོ་གང་ལ་འཁྲུལ་བ་རེད་ཟེར་ན། ཕྱི་གཟུང་བའི་ཡུལ་ལ་ཐམས་ཅད་འཁྲུལ་ནས་བདེན་པར་འཛིན་ཏེ། འགའ་ཞིག་ལ་ཞེན་པ་དང་འགའ་ཞིག་ལ་སྡང་བ། དེ་འཛིན་པར་བྱེད་པའི་སེམས་དེ་ལ་ངང་གིས་ངའོ་སྙམ་ནས་བདག་ཏུ་འཛིན། དེ་ཡང་ང་མེད་པ་ལ་ངར་བཟུང་སྟེ་བདག་གཞན་གཉིས་སུ་འཛིན་ནས་འཁྲུལ་གྱི་ཡོད་པ་རེད། དེ་གཙང་མ་བཟོ་དགོས་ཀྱི་འདུག་ན། གཟུང་འཛིན་གྱིས་བསྡུས་པའི་ཆོས་འདི་དག་མ་རྟོགས་པ་དང་ལོག་པར་རྟོག་པ་དེ་ཐམས་ཅད་གཙང་མ་བྱེད་པའི་ཐབས་ནི་གོང་དུ་ཞུས་པ་བཞིན་དམིགས་བཅས་བསོད་ནམས་ཀྱི་ཚོགས་ཉམས་ལེན་བྱེད་པ་དེ་དང༌། དམིགས་མེད་ཡེ་ཤེས་ཀྱི་ཚོགས་ཞི་གནས་དང་ལྷག་མཐོང་ལ་སོགས་པ་སྒོམ་པར་བྱེད་པ་ནི་གཉེན་པོ་དེ་རེད། དེ་ལ་ཡང་དག་པར་བརྩོན་ན་འབྲས་བུ་སྐུ་གཉིས་རང་བཞིན་གྱིས་ཐོབ་ཡོང་བ་ཡིན།
ས་བཅད་བཞི་པ། ལམ་དེ་ཉམས་སུ་ལེན་ཚུལ་མ་འཁྲུལ་བ་ལ་སྨོན་པ་ལ་གཉིས། གོ་དོན་མདོར་བསྟན་པ་དང༌། སྒོམ་དོན་ལག་ཏུ་ལེན་པའི་སྨོན་ལམ་དང་གཉིས་སོ། །དང་པོ་ནི་དེ་ནས་ཕྱག་རྒྱ་ཆེན་པོའི་གཞི་ལམ་འབྲས་གསུམ་དེ་གནད་ཆེན་པོ་ཡིན་པའི་ཕྱིར་ན།
སྦྱང་གཞི་སེམས་ཉིད་གསལ་སྟོང་ཟུང་འཇུག་ལ། །
སྦྱོང་བྱེད་ཕྱག་ཆེན་རྡོ་རྗེའི་རྣལ་འབྱོར་ཆེས། །
སྦྱང་བྱ་གློ་བུར་འཁྲུལ་པའི་དྲི་མ་རྣམས། །
སྦྱངས་འབྲས་དྲི་བྲལ་ཆོས་སྐུ་མངོན་འགྱུར་ཤོག །ཅེས་གསུངས་ཏེ།
སྔར་བཤད་པའི་ལམ་འཁྲུལ་མེད་ཀྱི་མཚན་ཉིད་དང་ལྡན་པ་ནི་ལམ་དུས་ཀྱི་ཕྱག་རྒྱ་ཆེན་པོའི་རྣལ་འབྱོར་ཉམས་སུ་ལེན་པ་ལ་གོ་བར་བྱ་རྒྱུ་གལ་ཆེ་ཤོས་ཤིག་ཡིན། ང་རང་ཚོ་ཕྱག་རྒྱ་ཆེན་པོ་ཉམས་སུ་ལེན་པར་བྱེད་པའི་གང་ཟག་རྣམས་ལ་ཚིག་རྐང་བཞི་པོ་འདི་ཤིན་ཏུ་ནས་ཀྱང་གནད་ཆེན་པོ་ཡིན་པས་ངས་ཚིག་རྐང་བཞི་པོ་འདི་རྒྱས་པར་མར་བཤད་ཡོང་གི་ཡིན། དེ་ལ་གང་དུ་སྦྱང་བའི་གཞི། གང་གིས་སྦྱོང་བའི་རྣལ་འབྱོར། གང་ཞིག་སྦྱང་བའི་དྲི་མ། སྦྱངས་པ་ལས་ཐོབ་པའི་འབྲས་བུ་སྟེ་རྣམ་པ་བཞི་གསུངས་ཡོད་པ་ལས། གང་དུ་སྦྱང་བའི་གཞི་ནི། ང་རང་ཚོའི་སེམས་ཀྱི་དག་པ་དེ་བཞིན་གཤེགས་པའི་སྙིང་པོ་དེ་ལ་སྦྱོང་བྱེད་ཀྱི་ལམ་ཇི་ལྟ་བུ་ཞིག་གིས་སྦྱང་དགོས་པ་དང༌། གང་གིས་སྦྱོང་བའི་རྣལ་འབྱོར་པས་སྦྱང་ཡོང་དུས་སྦྱང་རྒྱུའི་དྲི་མ་དེ་ཇི་ལྟར་སྦྱང་གི་ཡོད་པ་དང༌། གང་ཞིག་སྦྱང་བྱའི་དྲི་མ་སྦྱངས་ཚར་ནས་འབྲས་བུ་ཅི་འདྲ་ཞིག་འཐོབ་ཀྱི་ཡོད་པ་སོགས་རྣམ་པ་བཞི་སྟེ་ཚིག་རྐང་རེ་རེ་བཞིན་དུ་དེའི་དོན་བསྟན་ཏེ།
དེ་ལ་ཚིག་རྐང་དང་པོའི་དོན་ནི། ཐར་པ་སྒྲུབ་པའི་གེགས་ཀྱི་དྲི་མ་མཐའ་དག་སྦྱང་བའི་གཞི་རང་བཞིན་རྣམ་དག་གི་སེམས་སུ་ངོས་བཟུང་བ་དང༌། དེའི་མཚན་ཉིད་གསལ་སྟོང་ཟུང་འཇུག་ཏུ་ཐག་བཅད་པ་དེ་རེད། དེ་ཡང་ཐར་པ་དང་ཐམས་ཅད་མཁྱེན་པའི་གོ་འཕང་འཐོབ་པ་ལ་སྒྲིབ་པར་བྱེད་པའི་གེགས་ནི་སེམས་ཀྱི་གློ་བུར་གྱི་དྲི་མ་འདི་ཡིན། གློ་བུར་གྱི་དྲི་མ་མཐའ་དག་དག་པར་སྦྱང་བའི་གཞི་དེ་རང་བཞིན་རྣམ་དག་གི་སེམས་སུ་ངོས་བཟུང་བ་ཡིན། སྤྱིར་བཏང་ང་ཚོའི་སེམས་ལ་གློ་བུར་གྱི་སྒྲིབ་པ་ཡོད་ཀྱང་གློ་བུར་གྱི་སྒྲིབ་པ་འདི་གསར་དུ་བྱུང་བ་རེད་མ་གཏོགས་ཡེ་ནས་སེམས་ཀྱི་ངོ་བོ་ལ་ནི་གློ་བུར་གྱི་སྒྲིབ་པ་ཡོད་པ་མིན། གློ་བུར་གྱི་སྒྲིབ་པ་མེད་པའི་སེམས་ཀྱི་གཤིས་ཀྱི་ཆ་དེ་ལ་སྦྱང་གཞི་ཞེས་པའི་མིང་བཏགས་པ་རེད། སྦྱང་གཞིའི་ངོ་བོ་དྲི་མ་དང་བྲལ་བའི་སེམས་ཀྱི་གནས་ལུགས་ཀྱི་མཚན་ཉིད་ག་འདྲ་ཞིག་ཡོད་རེད་ཅེ་ན། གསལ་སྟོང་ཟུང་དུ་འཇུག་པར་ཐག་བཅད་པ་དེའོ། ངོ་བོ་ལ་སྟོང་པ་སྟེ་དབྱིབས་དང་ཁ་དོག་མཚན་ཉིད་ལ་སོགས་པས་མ་གོས་པ་སྟོང་པ་བེམ་སྟོང་ནམ་མཁའ་ལྟ་བུ་མ་ཡིན་པར་སྟོང་བཞིན་དུ་ཀུན་རྫོབ་ཀྱི་ཆོས་ཐམས་ཅད་མ་འགགས་པ་རང་བཞིན་གྱིས་གསལ་ཐུབ་པ་སྣང་ཐུབ་པ་དེ་ལ་གསལ་སྟོང་ཟུང་འཇུག་ཏུ་ཐག་གཅོད་པ་ཡིན།
དེ་ལྟ་བུའི་སྦྱང་གཞི་གསལ་སྟོང་ཟུང་དུ་འཇུག་པའི་སེམས་དེ་སུ་ལ་ཡོད་དམ་ཞེ་ན། བདག་ཅག་སེམས་ཅན་ཀུན་གྱི་སེམས་ལ་ཡོད་དོ། འོ་ན་དེ་ལྟ་བུའི་དྲི་མས་མ་གོས་པ་གསལ་སྟོང་ཟུང་དུ་འཇུག་པའི་སྦྱང་གཞིའི་སེམས་དེ་ང་རང་ཚོ་ལ་ཡེ་ནས་ཡོད་ན། ང་རང་ཚོ་སངས་རྒྱས་ཚར་བ་རེད་ལ་དྲི་མ་ཡང་སྦྱང་དགོས་ཀྱི་མིན་འདུག ཡེ་ནས་དྲི་མ་མེད་པར་དག་པ་ཞིག་ཡིན་ནོ་སྙམ་ན་དེ་འདྲ་བ་མ་ཡིན། སེམས་ཀྱི་ངོ་བོ་ནི་དག་ལ་དྲི་མས་མ་གོས་པ་ཡིན་ན་ཡང་ང་ཚོའི་སེམས་ལ་གློ་བུར་གྱི་སྒྲིབ་པ་དེས་ཚུར་བསྒྲིབས་བསྡད་ཡོད་པས་གློ་བུར་གྱི་སྒྲིབ་པའི་དྲི་མ་དང་བྲལ་ཡོད་པ་མ་ཡིན།
དེ་ཇི་ལྟར་བྱས་ནས་གནས་ཡོད་དམ་སྙམ་ན། སྦྱང་གཞི་སེམས་ཀྱི་ངོ་བོའི་ཆ་ནས་གློ་བུར་གྱི་དྲི་མས་མ་གོས་པ་ཡེ་ནས་དག་པ་ཡིན་ནའང་དེ་ལ་གློ་བུར་གྱི་སྒྲིབ་པ་གསུངས་པ་ནི། ཕྱི་ནས་ཤུན་པ་ཞིག་གིས་གཡོགས་བསྡད་པ་ལྟ་བུ། དཔེར་ན་མེ་ཏོག་གི་པགས་པ་བཞིན། འདི་ག་འདྲ་བྱས་ནས་ང་རང་ཚོ་ལ་སླེབས་སོང་སྙམ་ན། དང་པོ་འཁྲུལ་པའི་སྐབས་སུ་གཟུང་འཛིན་གཉིས་སུ་གྱེས་ནས་འཁྲུལ་བ་དེ་ཧ་མ་གོ་ནས་ཉོན་མོངས་པས་ལས་བསགས་པས་གློ་བུར་གྱི་དྲི་མ་སེམས་ཀྱི་ཤུན་པ་ལྟ་བུ་དེ་བྱུང་བ་རེད། དེའི་ཕྱིར་ན་སེམས་ཀྱི་ངོ་བོ་དང་གློ་བུར་གྱི་དྲི་མ་གཉིས་གཅིག་ཏུ་མ་འདྲེས་པས་ན་ང་རང་ཚོས་ལུས་ངག་ཡིད་གསུམ་གྱི་སྒོ་ནས་ལམ་སོགས་བསྒོམས་པས་གློ་བུར་གྱི་དྲི་མ་ཐམས་ཅད་དག་སླ་བ་ཞིག་རེད།
དེ་ཡང་རྒྱུད་བླ་མ་ལས།
ས་ནི་ཆུ་ལ་ཆུ་རླུང་ལ། །
རླུང་ནི་མཁའ་ལ་རབ་ཏུ་གནས། །
མཁའ་ནི་རླུང་དང་ཆུ་དག་དང༌། །
ས་ཡི་ཁམས་ལ་གནས་པ་མེད། །ཞེས་པ་ལྟར།
ས་ཆུ་མེ་རླུང་སྟེ་འབྱུང་བ་བཞིའི་ཁམས་དེ་ཐམས་ཅད་གཅིག་གིས་གཅིག་ལ་འདྲེས་ཐུབ་ན་ཡང་ནམ་མཁའི་ཁམས་དེ་ལ་འདྲེས་མི་ཐུབ་པ་རེད་ཅེས་གསུངས་པ་བཞིན་དུ། བདེ་བར་གཤེགས་པའི་སྙིང་པོའི་ངོ་བོ་དེ་ལ་གློ་བུར་གྱི་དྲི་མས་འདྲེས་མི་ཐུབ་པ་ཡིན། དེ་བཞིན་དུ་ང་རང་ཚོ་ལ་ཡོད་པའི་ཕུང་པོ་ལྔ་དང་ཁམས་བཅོ་བརྒྱད་དང་སྐྱེ་མཆེད་བཅུ་གཉིས་ལ་སོགས་པ་དང་བསགས་པའི་ལས་དང་ཉོན་མོངས་པ་དེ་ཉིད་གློ་བུར་གྱི་སྒྲིབ་པ་རེད། གློ་བུར་གྱི་དྲི་མ་དེ་ཉིད་སེམས་ཀྱི་ཕྱི་ལ་གནས་པ་ཙམ་ཡིན་གྱི་སྦྱང་གཞིའི་སེམས་དེ་ཉིད་དང་ངོ་བོ་གཅིག་ཏུ་འདྲེས་མེད་དོ་གསུངས་པ་ཡིན། དེ་ཡང༌།
སེམས་ཀྱི་རང་བཞིན་ཆོས་རྣམས་ནི། །
འཁོར་འདས་ཐམས་ཅད་ཀྱི་གཞི་སེམས་ཀྱི་དག་པ་དེ་བཞིན་གཤེགས་པའི་སྙིང་པོའམ་ཁམས་དེ་ཡིན་པར་གསུངས་ཤིང༌། དེ་ལྟའི་སྦྱང་གཞི་བདེ་བར་གཤེགས་པའི་སྙིང་པོ་གསལ་སྟོང་ཟུང་དུ་འཇུག་པ་དེ་ཉིད་འཁོར་འདས་ཀྱི་གཞི་ཇི་ལྟར་བྱ་ན། སྦྱང་གཞི་གསལ་སྟོང་ཟུང་འཇུག་གི་སེམས་ཀྱི་གསལ་བའི་ཆ་ནས་འདོད་ཆགས་ཞེ་སྡང་གཏི་མུག་ང་རྒྱལ་ཕྲག་དོག་སྟེ་ཉོན་མོངས་པའི་རྟོག་པ་ཐམས་ཅད་བྱུང་ལ། གསལ་བའི་ཆ་ནས་བྱུང་བ་དེས་ལས་བསགས། དེའི་ལས་ཀྱི་འབྲས་བུ་ལ་ངན་སོང་གསུམ་སོགས་ཀྱི་སྡུག་བསྔལ་གྱི་རྣམ་པ་ཤར་བ་དེ་ཐམས་ཅད་ཀྱང་རྒྱུ་དེ་ལ་བརྟེན་ནས་བྱུང་བ་ཡིན། དེའི་ཕྱིར་ན་འཁོར་བའི་གནས་སམ་འཁོར་བའི་ཆ་ཐམས་ཅད་ཀྱང་སྦྱང་གཞི་སེམས་ཉིད་གསལ་སྟོང་ཟུང་འཇུག་དེས་སྐྱེད་པར་བྱེད་པ་དང༌། དེ་ཙམ་མིན་པར་མྱ་ངན་ལས་འདས་པའི་ཆ་ཐམས་ཅད་ཀྱང་སེམས་གསལ་བའི་ཆ་ནས་བྱུང་བ་ཡིན།
དཔེར་ན་གསང་སྔགས་ཀྱི་དབང་དུ་བྱས་ན་ཉོན་མོངས་པ་ཡེ་ཤེས་སུ་འགྱུར་བའི་ཚུལ་ནི། ཉོན་མོངས་པ་ཞེ་སྡང་དེ་ཉིད་དག་པའི་ཆ་ནས་མེ་ལོང་ལྟ་བུའི་ཡེ་ཤེས་དང༌། ཉོན་མོངས་པ་གཏི་མུག་དེ་དག་པའི་ཆ་ནས་ཆོས་ཀྱི་དབྱིངས་ཀྱི་ཡེ་ཤེས་དང༌། ཉོན་མོངས་པ་འདོད་ཆགས་དེ་དག་པའི་ཆ་ནས་སོར་རྟོག་གི་ཡེ་ཤེས་དང༌། ཉོན་མོངས་པ་ང་རྒྱལ་དེ་དག་པའི་ཆ་ནས་མཉམ་པ་ཉིད་ཀྱི་ཡེ་ཤེས་དང༌། ཉོན་མོངས་པ་ཕྲག་དོག་དེ་དག་པའི་ཆ་ནས་བྱ་བ་གྲུབ་པའི་ཡེ་ཤེས་སུ་གསུངས་ཡོད་ལ། ཡེ་ཤེས་ལྔ་པོ་དེ་ཡང་སེམས་གསལ་བའི་ཆ་ནས་བྱུང་བས་སངས་རྒྱས་ཀྱི་སྐུ་དང་ཡོན་ཏན་དང་མཛད་པ་དང་ཕྲིན་ལས་ལ་སོགས་པ་ཐམས་ཅད་ཀྱང་སེམས་གསལ་བའི་ཡོན་ཏན་གྱི་ཆ་ནས་བྱུང་བ་ཡིན།
མདོར་ན་འཁོར་འདས་ཆོས་ཐམས་ཅད་ཀྱི་གཞི་སེམས་དེ་ཉིད་ཡིན་ལ། དེའི་མཚན་ལ་ཡང་བདེ་བར་གཤེགས་པའི་སྙིང་པོ་ཞེས་སངས་རྒྱས་ཀྱིས་གསུངས་པ་རེད། བདེ་བར་གཤེགས་པའི་སྙིང་པོ་དང་གློ་བུར་གྱི་སྒྲིབ་པ་མཉམ་དུ་ཇི་ལྟར་གནས་ཡོད་དམ་སྙམ་ན། དཔེར་ན་འོ་མ་ལ་མར་གྱིས་ཁྱབ་པ་ལྟར། འོ་མ་ལ་རྩོལ་བ་མ་བྱས་ན་མར་ནམ་ཡང་མངོན་དུ་མི་འགྱུར་ལ། དེར་རྩོལ་བ་བྱས་པས་མར་མངོན་དུ་འགྱུར་པའི་དཔེ་དེ་བཞིན་དུ། རང་གི་སེམས་ཀྱི་གློ་བུར་གྱི་དྲི་མ་དག་པའི་ཐབས་སུ་ལམ་བསྒོམ་ན། གློ་བུར་གྱི་དྲི་མ་དེ་དག་དག་ནས་བདེ་བར་གཤེགས་པའི་སྙིང་པོ་ཆོས་སྐུ་མངོན་དུ་འགྱུར་ལ། ལམ་མ་བསྒོམས་ན་དེ་ནམ་ཡང་མངོན་དུ་མི་འགྱུར་བ་ཡིན།
དེ་བཞིན་དུ་གསེར་རྡོ་ལ་གསེར་གྱིས་ཁྱབ་པ་དང༌། ཏིལ་ལ་ཏིལ་མར་གྱིས་ཁྱབ་པ་ལྟ་བུའི་དཔེ་དུ་མའི་སྒོ་ནས་བསྟན་ཡོད། གློ་བུར་གྱི་དྲི་མས་མ་གོས་པའི་སེམས་ཀྱི་གནས་ལུགས་གསལ་སྟོང་ཟུང་དུ་འཇུག་པ་དེ་ཉིད་སྦྱང་གཞི་ཡིན་གྱི་སྦྱང་བྱ་མ་ཡིན་ཏེ། སེམས་ཀྱི་ངོ་བོ་དེ་ཡེ་ནས་དག་པ་ཡིན་པའི་ཕྱིར་ན་དེར་སྦྱང་རྒྱུའི་དྲི་མ་རྡུལ་ཙམ་ཡང་མ་གྲུབ་པའི་ཕྱིར་རོ། །དེ་བས་ན་དེ་ཉིད་སྦྱང་གཞི་མ་གཏོགས་སྦྱང་བྱ་མ་ཡིན་ནོ། །
ཚིག་རྐང་གཉིས་པའི་དོན་ནི། དེ་ལ་སྦྱོང་བྱེད་ཅེས་པ་དཔེར་ན་ང་རང་ཚོས་ཤིང་ཞིག་གཅོད་དགོས་ན་གཉེན་པོ་དང་འདྲ་བའི་སོག་ལེ་དང་གྲི་ལ་སོགས་པ་ལ་བསྟེན་ན་ཤིང་དེ་མགྱོགས་པོར་གཅོད་ཐུབ་པ་ལྟར། སྦྱོང་བྱེད་ཅེས་པ་དེ་ཡང་གཉེན་པོ་ལ་གོ་བས་ན་སྦྱོང་བྱེད་ཅེས་མིང་བཏགས་པའོ། །སྦྱོང་བྱེད་ལམ་གྱི་ཕྱག་རྒྱ་ཆེན་པོ་རྡོ་རྗེའི་རྣལ་འབྱོར་ནི་ཇི་ལྟར་ཡིན་ཞེ་ན། དྭགས་པོ་བཀའ་བརྒྱུད་ཀྱི་ཁྲིད་རིམ་རྣམས་ལས་བྱུང་བ་ལྟར། ཆོས་སྐུ་རྡོ་རྗེ་འཆང་ནས་བཟུང་སྟེ་ད་ལྟའི་ཀརྨ་པ་བཅུ་དྲུག་པ་རང་བྱུང་རིག་པའི་རྡོ་རྗེའི་བར་བརྒྱུད་པའི་ལམ་ཕྱག་རྒྱ་ཆེན་པོ་རྫོགས་རིམ་ནཱ་རོ་ཆོས་དྲུག་དང༌། ཐབས་ལམ་གཏུམ་མོ་ལ་སོགས་པའི་གདམས་ངག་ཁྱད་པར་ཅན་གང་ཡིན་པ་དེ་ལ་སྦྱོང་བྱེད་ཕྱག་ཆེན་རྡོ་རྗེའི་རྣལ་འབྱོར་ཞེས་གསུངས་ལ། གདམས་ངག་ཁྱད་པར་ཅན་དེའི་ལམ་ལ་ཇི་ལྟར་འཇུག་དགོས་ཞེ་ན། ཐོག་མར་སློབ་མ་སྣོད་དང་ལྡན་པ་ཞིག་གིས་བླ་མ་མཚན་ཉིད་དང་ལྡན་པ་ཞིག་ལ་བསྟེན་དགོས་པའོ། །
སློབ་མ་སྣོད་དང་ལྡན་པ་ཞེས་པ་ནི། དཔེར་ན་ཁྱེད་རང་ཚོའི་རྒྱུད་ལ་བླ་མ་དཀོན་མཆོག་ལ་དད་པ་ཡིད་ཆེས་དང་ཆོས་ལ་མོས་པ་ཆེན་པོ་ཡོད་པ་དང༌། ཆོས་ཉམས་སུ་ལེན་པའི་སྐབས་ནའང་སྤྲོ་བ་ཆེན་པོ་དང་ལྡན་པ་ཞིག་བྱུང་ན་དེ་སློབ་མ་སྣོད་དང་ལྡན་པ་ཡིན། བླ་མའི་མཚན་ཉིད་ནི་གོང་དུ་དགེ་བའི་བཤེས་གཉེན་བསྟེན་ཚུལ་སྐབས་ཞུས་ཟིན་པ་རེད་དེ་སླར་ཡང་མདོ་ཙམ་ཞུ་ན། ཐེག་པ་ཆེན་པོའི་ཆོས་ཐམས་ཅད་ཀྱི་དོན་ལ་མཁས་ཤིང་བླ་མ་དེ་ཉིད་ཀྱི་ཐུགས་རྒྱུད་ལ་བྱང་ཆུབ་ཀྱི་སེམས་རིན་པོ་ཆེ་དང་ལྡན་ན། དེ་ལ་བླ་མ་མཚན་ཉིད་དང་ལྡན་པ་ཞེས་བརྗོད་དོ། །
ད་སློབ་མ་སྣོད་དང་ལྡན་པ་ཞིག་གིས་བླ་མ་མཚན་ཉིད་དང་ལྡན་པ་ཞིག་ལ་བསྟེན་ཏེ་བླ་མས་སློབ་མ་དེ་ཉིད་ལ་ཐུན་མོང་གི་སྔོན་འགྲོ་བཞི་དང་ཐུན་མོང་མ་ཡིན་པའི་སྔོན་འགྲོ་བཞི་དང༌། ཡི་དམ་ལྷ་ཡི་བསྐྱེད་རིམ་དང་དངོས་གཞི་རྫོགས་རིམ་གྱི་ཆ་ལ་ཞི་གནས་དང་ལྷག་མཐོང་ཕྱག་རྒྱ་ཆེན་པོ་སོགས་ཡང་དག་པར་ཁྲིད་གནང་དུས། སློབ་མས་ཀྱང་དེ་ལྟར་དུ་ཉམས་སུ་ལེན་དགོས་པ་རེད། བླ་མས་ཀྱང་སློབ་མར་ཞི་གནས་དང་ལྷག་མཐོང་ལ་སོགས་པ་ཁྲིད་བཞག་པ་ཙམ་མིན་པར་དེའི་རྒྱུད་ལ་སེམས་ཀྱི་གནས་ལུགས་དེ་ཡང་དག་པར་ངོ་འཕྲོད་ཐུབ་པ་ཞིག་མཛད་རྒྱུ་གལ་ཆེ། ཐ་མལ་གྱི་ཤེས་པའི་ངོ་བོ་མཐོང་བའི་རྟོགས་པ་ཁྱད་པར་ཅན་ཞིག་དགོས་ཀྱི་འདུག བླ་མས་སེམས་ཀྱི་ངོ་སྤྲོད་ཀྱི་ཁྲིད་ཐེངས་ཁ་ཤས་གནང་རྗེས་སློབ་མས་སེམས་ཀྱི་གནས་ལུགས་ཇི་ཙམ་བསྒོམས་ན་ཡང༌། སེམས་ཀྱི་གནས་ལུགས་ངོ་མ་འཕྲོད་པ་སོགས་བྱུང་ན། བླ་མས་སློབ་མར་བླ་མའི་རྣལ་འབྱོར་དང་བྱང་ཆུབ་ཀྱི་སེམས་སོགས་ཡང་ནས་ཡང་དུ་བསྒོམ་དུ་བཅུག་དགོས། དེ་ལྟའི་སྒོ་ནས་སེམས་ཀྱི་གནས་ལུགས་རང་ངོ་འཕྲོད་པའི་ཐབས་སྣ་ཚོགས་མཛད་པས་ན། སྐབས་ཤིག་ན་བླ་མ་དེའི་ཐུགས་རྒྱུད་ཀྱི་བྱིན་རླབས་ཁྱད་པར་ཅན་དང༌། སློབ་མ་ཁོ་རང་གི་སེམས་རྒྱུད་སྐལ་པ་བཟང་པོ་དང་ལྡན་པ། ཡང་ན་ཡི་དམ་ལྷ་ཡི་བྱིན་རླབས་དངོས་གྲུབ་ཐོབ་པ་སོགས་ལ་བརྟེན་ནས་སློབ་མས་སེམས་ཀྱི་གནས་ལུགས་དེ་ཡང་དག་པར་རྟོགས་ཡོང་བ་ཡིན།
སློབ་མ་འགའ་ཞིག་ལ་བླ་མས་བདེ་མཆོག་དང་རྡོ་རྗེ་ཕག་མོ་དང་དགྱེས་པ་རྡོ་རྗེ་ལྟ་བུའི་དབང་བཞི་ཡོངས་སུ་རྫོགས་པར་བསྐུར་དུས། དབང་བཞི་པ་ཚིག་གི་དབང་གི་སྐབས་སུ་ཕྱག་རྒྱ་ཆེན་པོ་ངོ་སྤྲོད་ཡོང་བའི་ཚེ་ངོ་འཕྲོད་མཁན་གང་ཟག་ཡང་མང་པོ་ཡོད་པ་རེད། དེ་ལྟ་བུ་ངོ་འཕྲོད་ཚར་བའི་ཡེ་ཤེས་དེ། དཔེར་ན་ད་ལྟ་ང་རང་ཚོ་ལྟ་བུ་ཡིན་ན་ཚོགས་ལམ་དང་སྦྱོར་ལམ་གྱི་སྐབས་སུ་བསོད་ནམས་ཀྱི་ཚོགས་གསོག་པར་བྱེད་པ་དང་ལམ་ལ་ཡང་དག་པར་སྦྱོར་བའི་སྐབས་དེ་ལ་ཉམས་དེ་གཙོ་ཆེ་ཤོས་ཡིན། སྐབས་རེ་བདེ་བའི་ཉམས། སྐབས་རེ་རྩུབ་མོའི་ཉམས་དེ་འདྲ་བ་ཉམས་མང་པོ་ཡོང་གི་ཡོད་པ་རེད། དེ་ནས་མཐོང་ལམ་གྱི་ས་ཐོབ་པའི་སྐབས་སུ་ཡེ་ཤེས་དེ་རང་རྒྱུད་ལ་མངོན་སུམ་དུ་སྐྱེ་བར་འགྱུར་བ་ཡིན་ནོ། །དེ་ནས་བཟུང་སྟེ་རིམ་པ་བཞིན་དུ་མཐོང་ལམ་མཉམ་གཞག་གི་སྐབས་ལ་བརྟན་པ་ཤུགས་ཆེན་པོ་ཐོབ་སྐབས། རྗེས་ཐོབ་ཀྱི་འཁྲུལ་སྣང་དེ་ཡང་རིམ་པ་བཞིན་དུ་ཉུང་དུ་ཉུང་དུའམ་སྲབ་ཏུ་སྲབ་ཏུ་འགྲོ་བཞིན་ཡོད་པ་རེད། རིམ་པ་བཞིན་དུ་ང་རང་ཚོས་ལམ་འདི་བསྒོམས་པ་ལ་བརྟེན་ནས་མཐར་རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་གྱིས་སྤང་བྱ་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་དང་བག་ཆགས་ཀྱི་སྒྲིབ་པ་མཐའ་དག་ཡང་དག་པར་ཟད་དེ་སངས་རྒྱས་འགྲོ་བ་ཡིན།
ཚིག་རྐང་གསུམ་པའི་སྦྱང་བྱ་གློ་བུར་གྱི་དྲི་མ་དེ་གང་ཡིན་ཞེ་ན། གཤིས་ལ་མེད་ཀྱང་གློ་བུར་འཁྲུལ་པས་བསྐྱེད་པའི་གཟུང་འཛིན་གྱི་ཆོས་རྣམས་སོ། །དེ་ཡང་ཇི་ལྟར་འཁྲུལ་པའི་ཚུལ་འདི་ནི། ཡོད་མ་མྱོང་བའི་ཕྱི་རོལ་གྱི་ཡུལ་རང་གི་སེམས་ཀྱི་སྣང་ཆ་དེ་ལ་རང་སྣང་དུ་འཁྲུལ་ནས་གཟུང་འཛིན་གཉིས་སུ་གྱེས་ཏེ་འཁྲུལ་བས་འཁོར་བར་འཁྱམས་ནས་ལས་མི་འདྲ་བ་བསགས་པས་གློ་བུར་གྱི་དྲི་མ་བྱུང་བའི་ཚུལ་དེ་དག་འོག་ནས་འཆད་པར་འགྱུར་རོ། །
ཚིག་རྐང་བཞི་པའི་དོན། སྦྱོང་བྱེད་ཀྱི་གཉེན་པོ་འདིས་སྦྱང་བྱ་གློ་བུར་གྱི་དྲི་མ་དེ་སྦྱངས་ནས་དེའི་འབྲས་བུ་ག་འདྲ་ཡོད་རེད་ཅེ་ན། ད་འདིའི་འབྲས་བུ་བཤད་པ་དེ་ལ་རང་གི་སེམས་ཀྱི་སྟེང་དུ་བཞག་པའི་དྲི་མ་གཟུང་བ་དང་འཛིན་པས་བསྡུས་པ་སྟེ་གཟུང་བ་ཟེར་ན་ཕྱི་གཟུང་བའི་ཡུལ་ཏེ། ང་རང་ཚོའི་མིག་གི་ཡུལ་དེ་ལ་གཟུགས་མཐོང་བ། རྣ་བའི་ཡུལ་དེ་ལ་སྒྲ་ཐོས་པ། སྣའི་ཡུལ་དེ་ལ་དྲི་སྣོམ་པ། ལྕེའི་ཡུལ་དེ་ལ་རོ་མྱོང་བ། ལུས་ཀྱི་ཡུལ་དེ་ལ་རེག་བྱ། དེ་ལ་ཡང་ཡིད་དུ་འོང་བ་དང་མི་འོང་བ་བར་མ་ལ་སོགས་པ་དབྱེ་བ་ཕྱེ་ན་མང་པོ་ཡོད་པ་དེ་ལ་ཕྱི་གཟུང་བའི་ཡུལ་ཟེར།
ནང་འཛིན་པའི་སེམས་ནི། མིག་གི་རྣམ་པར་ཤེས་པ། རྣ་བའི་རྣམ་པར་ཤེས་པ། སྣའི་རྣམ་པར་ཤེས་པ། ལྕེའི་རྣམ་པར་ཤེས་པ། ལུས་ཀྱི་རྣམ་པར་ཤེས་པ། ཡིད་ཀྱི་རྣམ་པར་ཤེས་པ་དང་དྲུག་ཡོད་པ་རེད། རྣམ་པར་ཤེས་པ་དྲུག་པོ་དེས་ཕྱི་རོལ་གྱི་ཡུལ་ལ་འཛིན་ནས་ཡུལ་ཡིད་དུ་འོང་བ་ལ་ཞེན་ཅིང་ཆགས་པ། ཡིད་དུ་མི་འོང་བ་ལ་སྡང་ཞིང་ཁྲོ་བ་ང་རྒྱལ་ཕྲག་དོག་ལ་སོགས་པས་ལས་གསོག་པར་བྱེད་པའི་གཟུང་འཛིན་གཉིས་ཀྱིས་བསྡུས་པའི་ཆོས་གློ་བུར་གྱི་དྲི་མ་མཐའ་དག་གཏན་ནས་སྤངས་པའི་གཞི་ཡི་གནས་ལུགས་ཆོས་སྐུ་དེ་མངོན་དུ་གྱུར་པ་ནི་སྦྱངས་པའི་འབྲས་བུ་དེའོ། །
དེ་ཡང་ཆོས་དབྱིངས་བསྟོད་པ་ལས།
ཉོན་མོངས་དྲྭ་བས་གཡོགས་པ་ནི། །
སེམས་ཞེས་བྱ་བར་བརྗོད་པ་ཡིན། ། 
དེ་ཉིད་ཉོན་མོངས་བྲལ་གྱུར་ན། །
སངས་རྒྱས་ཞེས་ནི་བརྗོད་པར་བྱ། །ཞེས་གསུངས་པ་ལྟར།
ང་རང་ཚོའི་སེམས་ལ་ཉོན་མོངས་པ་གློ་བུར་གྱི་སྒྲིབ་པ་དང་བཅས་པའི་སྐབས་དེར་སོ་སོ་སྐྱེ་བོའམ་སེམས་ཅན་ཞེས་མིང་བཏགས་པ་དང༌། ཉོན་མོངས་པ་གློ་བུར་གྱི་དྲི་མ་ཐམས་ཅད་དང་བྲལ་བའི་སྐབས་ལ་སེམས་ཅན་ཞེས་མི་བརྗོད་པར་སངས་རྒྱས་ཞེས་བརྗོད་པར་འགྱུར་ལ། སེམས་ལ་ཡང་སེམས་ཞེས་མི་བརྗོད་པར་ཆོས་སྐུ་ཞེས་བརྗོད་པ་དང༌། ཆོས་སྐུ་དེའང་མངོན་དུ་གྱུར་ཚར་བའི་རྗེས་དེ་ལ་གཟུགས་སྐུ་རྣམ་པ་གཉིས་རང་ཆས་སུ་ཡོད་པ་ཡིན། དེ་ཡང་རང་ཆས་སུ་ཡོད་པའི་རྒྱུ་མཚན་གང་ཡིན་ཞེ་ན། ཆོས་སྐུ་མངོན་དུ་གྱུར་པའི་རྗེས་གཟུགས་སྐུ་རྣམ་པ་གཉིས་ཏེ། ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་གཉིས་པོ་དེ་ཆོས་སྐུའི་ཡོན་ཏན་གྱི་ཆ་ནས་ཡོང་བར་བརྟེན་ངོ་བོ་གཅིག་པའི་ཚུལ་དུ་ཡོད་པའོ། །
དེ་ཡང་ཡེ་ཤེས་ལྔའི་སྒོ་ནས་ཞུ་ན། མེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས། སོ་སོར་རྟོག་པའི་ཡེ་ཤེས། བྱ་བ་སྒྲུབ་པའི་ཡེ་ཤེས་ཏེ་ཡེ་ཤེས་བཞི་ལས། མེ་ལོང་ལྟ་བུའི་ཡེ་ཤེས་དེ་ཆོས་སྐུ་དང༌། མཉམ་པ་ཉིད་ཀྱི་ཡེ་ཤེས་ནི་ལོངས་སྐུ་དང༌། བྱ་བ་གྲུབ་པའི་ཡེ་ཤེས་ནི་སྤྲུལ་པའི་སྐུ་དང༌། སོ་སོར་རྟོག་པའི་ཡེ་ཤེས་ནི་དེ་གཉིས་ཀར་གཏོགས་པའོ། །དེའི་སྐོར་ཐམས་ཅད་རྒྱས་པར་གཟིགས་པར་འདོད་ན་མདོ་སྡེ་རྒྱན་དང་ཟབ་མོ་ནང་དོན་གྱི་རང་འགྲེལ་ལ་སོགས་པ་ལས་རྒྱས་པར་བཀྲལ་ཡོད་པས་དེར་གཟིགས་པར་འཚལ།
གཉིས་པ་སྒོམ་དོན་ལག་ཏུ་ལེན་པའི་སྨོན་ལམ་ལ། སྤྱིར་བཏང་ཕྱག་རྒྱ་ཆེན་པོའི་དངོས་གཞི་སྒོམ་པའི་སྐབས་དེའི་དོན་ལ་མདོར་བསྟན་པ་དང་རྒྱས་པར་བཤད་པ་གཉིས་ཀྱི་དང་པོ་ནི།
གཞི་ལ་སྒྲོ་འདོགས་ཆོད་པ་ལྟ་བའི་གདེངས། །
དེ་ལ་མ་ཡེངས་སྐྱོང་བ་སྒོམ་པའི་གནད། །
སྒོམ་དོན་ཀུན་ལ་རྩལ་སྦྱོང་སྤྱོད་པའི་མཆོག །
ལྟ་སྒོམ་སྤྱོད་པའི་གདེངས་དང་ལྡན་པར་ཤོག །ཅེས་གསུངས་ཏེ།
དེ་ལ་ཕྱག་རྒྱ་ཆེན་པོའི་ལམ་ཇི་ལྟ་བ་བཞིན་དུ་བསྒོམ་པ་ལ། དང་པོ་གཞི་ཡི་གནས་ལུགས་ཕྱག་རྒྱ་ཆེན་པོ་ལ་སྒྲོ་འདོགས་ཡང་དག་པར་ཆོད་པས། སྤྱིར་སྒྲོ་འདོགས་ཞེས་པའི་ཚིག་གི་དོན་དེ་ལ། མེད་པ་ལ་ཡོད་པར་སྒྲོ་བཏགས་པ་ལ་གོ་སྟེ་ཡེ་ནས་ང་རང་ཚོའི་སེམས་ལ་དབྱིབས་ཀྱི་ཆ་ནས་ཀྱང་མ་གྲུབ། ཁ་དོག་ལ་སོགས་པའི་ཆ་ནས་ཀྱང་མ་གྲུབ། ཡེ་ནས་མ་གྲུབ་པའི་རང་བཞིན་ཞིག་ལ་རང་གིས་སེམས་ལ་དབྱིབས་དེ་ལྟ་བུ་དང་ཁ་དོག་དེ་ལྟ་བུ་ཞིག་འདུག མཚན་ཉིད་དེ་ལྟ་བུ་ཞིག་འདུག་བསམ་པས་མེད་པ་ལ་ཡོད་པར་འཛིན་ན་དེ་ལ་སྒྲོ་འདོགས་པ་ཞེས་བརྗོད་ལ། ཡོད་པ་ལ་མེད་པར་འཛིན་ན་སྐུར་བ་བཏབ་པ་རེད།
དེ་ཡང་སྐུར་འདེབས་ཞེས་པ་ནི། ང་རང་ཚོའི་སེམས་ལ་སངས་རྒྱས་ཀྱི་སྐུ་དང་ཡོན་ཏན་དང་མཛད་པ་ཕྲིན་ལས་སོགས་བྲལ་སྨིན་གྱི་ཡོན་ཏན་དྲུག་ཅུ་རྩ་བཞི་དེ་དག་ང་རང་ཚོའི་སེམས་དེ་ལ་ཡེ་ནས་ཁྱབ་བསྡད་ཡོད་ཀྱང༌། སངས་རྒྱས་ཀྱི་ཡོན་ཏན་དེ་ནི་སེམས་ཀྱིས་མྱོང་གི་མི་འདུག་ན། ང་རང་ཚོའི་སེམས་དེ་ལ་ཡོན་ཏན་གང་ཡང་ཡོད་མ་རེད་བསམ་པ་ནི། ཡོད་པ་ལ་མེད་དོ་ཞེས་སྐུར་བ་བཏབ་པ་རེད།
དེ་ལྟ་བུའི་སྒྲོ་འདོགས་པ་དང་སྐུར་བ་འདེབས་པ་གཉིས་སེམས་ཀྱི་ཆ་ལ་ཇི་ལྟར་ཤར་རམ་ཞེ་ན། ངོ་བོ་སྟོང་པ་ཡིན་པའི་ཆ་ནས་དབྱིབས་དང་ཁ་དོག་ལ་སོགས་པ་གང་ཡང་མེད་པ། རང་ཞིན་གསལ་བ་ཡིན་པའི་ཆ་ནས་སངས་རྒྱས་ཀྱི་བྲལ་སྨིན་གྱི་ཡོན་ཏན་རྣམས་སྣང་རུང་བ་དེ་དག་ང་རང་ཚོའི་སེམས་ལ་ཡེ་ནས་གསལ་སྟོང་ཟུང་འཇུག་གི་ཚུལ་དུ་བཞུགས་ཡོད་པ་ཡིན། དེ་ལྟར་དབྱིབས་དང་ཁ་དོག་དང་མཚན་ཉིད་སོགས་ཀྱིས་མ་གོས་པ་དེ་གང་འདྲ་ཞིག་ཡིན་ནམ་ཞེས་རང་གི་སེམས་ལ་རང་གིས་བརྟག་དཔྱད་བཏང་ན། དཔེར་ན་དང་པོ་སེམས་དེ་ཡུལ་གང་དུ་གནས་འདུག །ལུས་ཀྱི་ཕྱི་རོལ་ན་གནས་འདུག་གམ་ལུས་ཀྱི་ནང་ལ་གནས་འདུག །ཡང་ན་ལུས་ཀྱི་སྟོད་ཆ་མགོ་བོ་ལ་སོགས་པ་ལ་གནས་འདུག་གམ། ཡང་ན་སྨད་ཆ་རྐང་པ་ལ་སོགས་པ་ལ་གནས་འདུག་བརྟགས་ཤིང་དཔྱད་ན་གནས་པའི་ཡུལ་རྩ་ནས་རྙེད་པ་མེད། དེས་ན་དབྱིབས་དང་ཁ་དོག་དང་མཚན་ཉིད་སོགས་ཀྱིས་མ་གོས་པ་ཞེས་བརྗོད་པ་ཡིན་ལ།
འོ་ན་སེམས་དེ་གནས་པའི་ཡུལ་རྩ་ནས་མ་རྙེད་པར་མཚན་ཉིད་དང་བྲལ་ཞིང་དབྱིབས་དང་ཁ་དོག་སོགས་ཀྱིས་མ་གོས་པ་ཞིག་ཡིན་ན། སེམས་དེ་རྩ་ནས་མེད་པ་བར་སྣང་ལྟ་བུ་སྟོང་པ་ཞིག་ཡིན་ནམ་ཞེ་ན་དེ་ཡང་མ་ཡིན་ཏེ། ང་རང་ཚོའི་སེམས་ལ་བརྟག་ཅིང་དཔྱད་ན། དཔེར་ན་ནམ་ལངས་པའི་སྐབས་ནས་རྣམ་རྟོག་ཇི་ལྟར་ཤར་བ་དེ་ཡི་རྐྱེན་གྱིས་བཟའ་བ་དང་བཏུང་བ། ཉལ་བ་དང་འདུག་པ། ཕར་འགྲོ་བ་དང་ཚུར་ཡོང་བ་ལ་སོགས་པའི་བྱ་བ་སྣ་ཚོགས་པ་དེ་དག་དང༌། དེ་བཞིན་ང་ཚོའི་སེམས་ལ་ཚོར་བ་མི་འདྲ་བ། སྐབས་རེ་ཚོར་བ་བདེ་ཞིང་སྐྱིད་པ། སྐབས་རེ་འཇིགས་སྐྲག་གི་རྣམ་པ། སྐབས་རེ་སྐྱོ་བའི་རྣམ་པ། དེ་འདྲ་བའི་ཚོར་བ་མི་འདྲ་བ་དུ་མ་ཡོང་བ་ནི་སེམས་ཁོ་ནའི་བྱེད་ལས་ཡིན་པ་རེད། སྐབས་རེ་ཆོས་ལ་དད་པ་དང༌། ཡིད་ཆེས་དང༌། མོས་པ་དང༌། བརྩོན་འགྲུས་བསྐྱེད་པ་དང༌། སེམས་ཅན་ལ་བྱམས་སྙིང་རྗེ་བསྐྱེད་པ་དེ་དག་ཀྱང་སེམས་ཀྱི་ཆ་ནས་ཡོང་བ་རེད། སྐབས་རེ་ཞེ་སྡང་དང༌། ང་རྒྱལ་དང༌། ཕྲག་དོག་ལ་སོགས་པའི་རྟོག་པ་མང་པོ་ཡོང་བ་དེ་ཐམས་ཅད་ཀྱང་སེམས་ཀྱི་བྱེད་ལས་ཡིན་སྟབས། སེམས་དེ་བར་སྣང་སྟོང་པ་ལྟ་བུ་གང་ཡང་མེད་པ་མ་ཡིན་པར་ཡོད་པ་རེད་ཅེས་གསུངས་ཡོད།
དེ་ལྟར་སེམས་ལ་ཡང་ནས་ཡང་དུ་བརྟག་ཅིང་དཔྱད་ནས་སྒྲོ་འདོགས་ཆོད་ཡོང་དུས་ང་རང་ཚོའི་སེམས་ཀྱི་ངོ་བོ་ནི་སྟོང་པ་རེད་འདུག སྟོང་པའི་ཆ་ནས་ཁ་དོག་དང་དབྱིབས་དང་མཚན་ཉིད་སོགས་ཀྱིས་མ་གོས་པ། རང་བཞིན་ནི་གསལ་བ་སྟེ་གསལ་བའི་ཆ་ནས་འཁོར་འདས་ཀྱི་བདེ་སྡུག་དང་སངས་རྒྱས་ཀྱི་ཡོན་ཏན་ལ་སོགས་པ་ཐམས་ཅད་སེམས་དེ་ཡིས་སྐྱེད་ཐུབ་ཀྱི་འདུག་ཅེས་དེ་ལྟར་ཡང་དག་པར་ཤེས་ན། དེ་ལ་ཕྱག་རྒྱ་ཆེན་པོའི་ལྟ་བ་ཞེས་མིང་བཏགས་པའོ། །སེམས་འདི་སྒོམ་པ་ལམ་གྱི་སྒོ་ནས་ཕྱག་རྒྱ་ཆེན་པོ་སྒོམ་པའི་ཚེ་དང་པོ་ལྟ་བ་དེ་ཡང་དག་པར་ཤེས་དགོས་ཏེ། སེམས་དེ་དེ་འདྲ་བ་ཞིག་ཡོད་བསམ་པས་ཡང་དག་པར་ཤེས་དགོས་ལ། ལྟ་བ་ཡང་དག་པར་ཤེས་རྗེས་དེའི་སྟེང་ནས་བསྒོམ་དགོས་པ་ལས། བསྒོམ་པའི་ལྟ་བས་ཉོན་མོངས་པ་མ་རིག་པ་ལ་སོགས་པ་གཅོད་མི་ཐུབ་པར་ངོ་ཤེས་པ་ཙམ་ཞིག་གོ །ངོ་ཤེས་པ་ཙམ་གྱིས་མི་ཕན་ལ་དེའི་སྟེང་ནས་ཉམས་སུ་ལེན་ཏེ་རྩལ་དེ་ཡང་ཡང་གོང་དུ་འཕེལ་བར་བྱེད་པའི་ཐབས་བྱ་དགོས། ལྟ་བ་གོང་ནས་གོང་དུ་འཕེལ་བར་བྱེད་པའི་ཐབས་ལ། དེ་ལ་མ་ཡེངས་སྐྱོང་བ་སྒོམ་པའི་གནད། །ཅེས་གསུངས་པ་ལྟར། སྒོམ་དུས་གང་བསྒོམ་དགོས་སམ་ཞེ་ན། ལྟ་བའི་གནས་ལུགས་དེ་ཡང་ནས་ཡང་དུ་བསྒོམ་དགོས་གསུངས་པའོ།
སྤྱིར་བཏང་གི་ཚིག་ལ་སྒོམ་པ་ཞེས་གསུངས་པ་ནི། དཔེར་ན་བསྐྱེད་རིམ་གྱི་སྐབས་ལྟ་བུ་ཡིན་ན་དངོས་གནས་བསྒོམ་རྒྱུ་ཡོད་པ་ཡིན་ཏེ། ལྷ་ཡི་སྐུ་མདོག་དང་ཕྱག་མཚན་དང་རྒྱན་ཆ་ལུགས་ལ་སོགས་པ་དངོས་སུ་རང་གི་སེམས་ཀྱིས་གསལ་བཏབ་སྟེ་བསྒོམ་རྒྱུ་ཡོད་པ་ཡིན། འོན་ཀྱང་སེམས་ཀྱི་གནས་ལུགས་དེ་ཉིད་སྐྱོང་བ་ཙམ་མ་གཏོགས་དངོས་གནས་བསྒོམ་རྒྱུ་གང་ཡང་མེད། འོ་ན་བསྒོམ་རྒྱུ་མེད་ན་ཇི་ལྟར་བྱས་ནས་སེམས་ཀྱི་གནས་ལུགས་དེ་རྩལ་དང་ལྡན་པར་བྱེད་དགོས་སམ་ཞེ་ན། དེ་ལ་སྒོམ་པའི་ཐབས་ལ་མ་ཡེངས་པ་གསུངས་པ་རེད། སེམས་མ་ཡེངས་པར་སེམས་ཀྱི་གནས་ལུགས་སྐྱོང་བ་དེ་ཉིད་སེམས་བསྒོམ་པ་ཡིན། མ་ཡེངས་པ་གསུངས་པ་དེ་གང་འདྲ་རེད་ཅེ་ན། མ་ཡེངས་པར་གནས་པའི་ཐབས་དེ་ནི་དྲན་ཤེས་དང༌། མ་ཡེངས་པར་སྐྱོང་བྱེད་ཀྱི་ངོ་བོ་དེ་ནི་སེམས་རེད། དྲན་པ་དང་སེམས་གཉིས་གཅིག་པ་ཡིན་མོད། ཡིན་ནའང་དྲན་པའི་ཐབས་ཀྱིས་སེམས་མ་ཡེངས་པར་བཞག་ན་ལས་དང་པོ་པ་ལ་ལྟ་བའི་ཡུལ་དང་ལྟ་བྱེད་ཀྱི་དྲན་པ་ལྟ་བུ་གཉིས་སུ་སྣང་ཡང་དངོས་སུ་ན་གཉིས་སུ་མེད་དོ། འོན་ཀྱང་ཐབས་དེ་ལ་བརྟེན་ནས་བསྒོམ་དགོས་ཀྱི་ཡོད་པ་རེད།
དེ་ལ་མ་ཡེངས་པར་དྲན་ཤེས་ཟེར་བ་དེས་ཇི་ལྟར་སྐྱོང་དགོས་སམ་སྙམ་ན། དཔེར་ན་རང་སེམས་མ་ཡེངས་པའི་ཐབས་ལ་དྲན་ཤེས་ཀྱིས་རྟག་ཏུ་རང་གི་རྒྱུད་ལ་སྦྱངས་ནས་སྐྱོང་དགོས་པའོ། །དྲན་ཤེས་དེ་ཉིད་ཀྱང་ཀུན་སློང་ལ་རག་ལས་ཏེ། དཔེར་ན་ད་ང་རང་དང་པོ་མ་ཡེངས་པར་དྲན་ཤེས་ཀྱིས་བསྐྱང་དགོས་ཀྱི་འདུག་སྙམ་པ་རྟག་པར་དྲན་དགོས་པ་ཡིན། སྐབས་འགར་ང་རང་ཚོ་ཡེངས་འགྲོ་བ་ཞིག་འབྱུང་ཡང་ཚུར་དྲན་ཡོང་བ་དེའི་ཚེ་ད་ང་ཡེངས་སོང་བསམ་ནས་དྲན་པའི་ཚེ་ན། དྲན་པ་དེའི་སྐབས་ཀྱི་སེམས་ཀྱི་གནས་ལུགས་གང་འདྲ་ཡོད་པ་དེ་ཡི་སྟེང་དུ་བཞག་དགོས་པའོ། །དེ་དྲན་ཡོང་བའི་སྐབས་ཀྱི་སེམས་འདི་ལ་རྣམ་རྟོག་གང་འདྲ་ཞིག་འདུག་གམ་ཡང་ན་གནས་པའི་ངང་དུ་འདུག་གམ་ཡང་ན་རྣམ་རྟོག་གི་ངང་དུ་འདུག་གམ་ཅི་འདྲ་ཞིག་ཡོད་ནའང་དེ་ལ་རྩ་ནས་བཟོ་བཅོས་བྱེད་མི་དགོས་པར། གང་འདྲ་ཞིག་ཡོད་ནའང་དེ་ཡི་སྟེང་ལ་འཇོག་དགོས། དེ་ལྟར་ཡང་ནས་ཡང་དུ་བསྐྱངས་པ་དེ་ལ་སེམས་ཀྱི་གནས་ལུགས་བསྒོམ་པ་ཞེས་མིང་བཏགས་པ་ཡིན།
དེ་ལྟར་བསྒོམས་ནས། སྒོམ་དོན་ཀུན་ལ་རྩལ་སྦྱོང་སྤྱོད་པའི་མཆོག །ཅེས་གསུངས་པ་སྟེ། ཉམས་སུ་ལེན་པའི་གང་ཟག་ཅིག་ཡིན་པའི་ཆ་ནས་ཉོན་མོངས་པ་དང་སྡུག་བསྔལ་གྱི་རྟོག་པ་ཤུགས་ཆེན་པོ་བྱུང་ན། སྡུག་བསྔལ་དེ་ཕར་སྤང་མ་བཞག་པར་སྡུག་བསྔལ་གྱི་རྟོག་པ་དེ་ཉིད་ཀྱི་སྟེང་དུ་དྲན་ཤེས་བསྐྱངས་ནས་བཞག་ན་སྡུག་བསྔལ་དེ་རང་བཞིན་གྱིས་ཕར་འགྲོལ་བར་འགྱུར་ལ། དེ་ལྟར་བྱས་ན་སྤྱོད་པ་ཐམས་ཅད་ཀྱི་ནང་ནས་སྤྱོད་པ་མཆོག་ཏུ་འགྱུར་བ་དེའོ། །དེ་ལྟར་ང་རང་ཚོ་སྐབས་རེ་སེམས་སྐྱོ་བ་དང༌། སྐབས་རེ་ཐེ་ཚོམ་གྱི་རྟོག་པ་དང༌། ལོག་ལྟའི་རྟོག་པ་སོགས་མི་འདྲ་བ་དུ་མ་ཅི་འདྲ་འབྱུང་ཡང༌། དེ་ཡི་གཉེན་པོ་གཞན་བསྟེན་མི་དགོས་པར་སེམས་ཀྱི་གནས་ལུགས་མ་ཡེངས་པར་དྲན་པས་སྐྱོང་བ་དེའི་ངང་དུ་བཞག་ན། རྟོག་པ་གང་ཡིན་པ་དེ་ཉིད་ཆོས་ཉིད་ཀྱི་ངང་དུ་གྲོལ་ཐུབ་ལ། དེ་ལྟ་བུའི་ངང་དུ་གྲོལ་ཐུབ་ན་སེམས་ཀྱི་གནས་ལུགས་དེ་གོང་ནས་གོང་དུ་འཕེལ་བའི་ཐབས་ཁྱད་པར་ཅན་ཡང་དེ་ཡིན་པར་གསུངས་སོ། །
ང་རང་ཚོས་གཅོད་ཀྱི་ཉམས་ལེན་གྱི་ནང་ལ་གཅོད་པ་རྣམས་གཉན་ས་གཅོད་ཅེས་པའི་སྐབས་འབྱུང་པོ་མི་མ་ཡིན་དང་གཞི་བདག་སྟོབས་ཆེན་པོ་ལ་སོགས་པ་དེ་དག་གནས་པའི་ས་དུར་ཁྲོད་སོགས་ལ་ཕྱིན་ནས་གཅོད་གཏོང་དུས། ལྷ་འདྲེ་མི་མ་ཡིན་ལ་སོགས་པ་དེ་དག་གིས་མཚམས་རེ་སྒྲ་སྣ་ཚོགས་པ་སྒྲོག་པ་དང༌། མཚམས་རེ་གཟུགས་མི་འདྲ་བ་སྟོན་ཡོང་བ་དང༌། མཚམས་རེ་ཆོ་འཕྲུལ་མི་འདྲ་བ་དུ་མ་ཞིག་སྟོན་ཡོང་བ། དེ་ལྟར་འབྱུང་ཚེ་རང་གི་སེམས་ལ་འཇིགས་སྐྲག་ཤུགས་ཆེན་པོ་སྐྱེ་ན་འཇིགས་སྐྲག་གི་རྟོག་པ་དེ་དང་རང་གིས་སེམས་ཀྱི་གནས་ལུགས་བསྒོམས་པ་དེ་གཉིས་གཅིག་ཏུ་བསྲེས་ཏེ་འཇིགས་སྐྲག་དེ་ཆོས་ཉིད་ཀྱི་ངང་དུ་གྲོལ་ཐུབ་ན། སེམས་ཀྱི་གནས་ལུགས་དེ་གོང་ནས་གོང་དུ་ཤུགས་ཆེ་རུ་འཕེལ་བར་འགྱུར་རོ། །
ལྟ་སྒོམ་སྤྱོད་པའི་གདེང་དང་ལྡན་པར་ཤོག །ཅེས་པ་ལྟ་བ་ནི་སེམས་གསལ་སྟོང་ཟུང་དུ་འཇུག་པ་སྟེ་ཡོད་པ་ཡང་མ་ཡིན་ལ་མེད་པ་ཡང་མ་ཡིན་པ་སྤྲོས་པའི་མཐའ་ཐམས་ཅད་དང་བྲལ་བ་ཅན་དང་ཡང་དག་པའི་རྟོགས་པ་དེ་ལྟ་བའོ། །ལྟ་བ་ཡང་དག་པ་དེ་རྟོགས་ཟིན་ནས་དེ་ཡི་སྟེང་དུ་མ་ཡེངས་པར་སྐྱོང་བར་བྱེད་པ་དེ་སྒོམ་པའོ། །སྒོམ་པའི་སྐབས་བདེ་སྡུག་དང་ཉོན་མོངས་པའི་རྟོག་པ་ལ་སོགས་པ་ཤར་ཡོང་དུས་སྒོམ་པ་དེའི་ལམ་དུ་ཁྱེར་ཐུབ་ན་སྤྱོད་པ་མཆོག་ཏུ་གྱུར་པའོ། །
དེ་ལྟ་བུའི་ལྟ་སྒོམ་སྤྱོད་གསུམ་ཡང་དག་པ་དང་ལྡན་པར་ཤོག་ཅེས་སྒོམ་དོན་ལག་ཏུ་ལེན་པ་མདོར་བསྟན་པ་སོང་ཟིན་ནས།
གཉིས་པ་རྒྱས་པར་ཕྱེ་ནས་སྨོན་ལམ་གདབ་པ་ལ་དོན་ཚན་ས་བཅད་བཞི་ཡོད་པ་ལས། ལྟ་བས་གཞི་ཡི་སྒྲོ་འདོགས་གཅོད་ཚུལ། དེ་སྒོམ་པས་གཏན་ལ་འབེབས་ཚུལ། དེ་སྤྱོད་པས་མཐའ་དབྱུང་ཚུལ། ལམ་མཐར་ཕྱིན་པའི་འབྲས་བུ་ལ་སྨོན་པ་བཞིའོ། །དང་པོ་ལ་མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ལ་ལྟ་བས་སྒྲོ་འདོགས་གཅོད་པ་དེ་དང་གོང་གི་རྟེན་འབྲེལ་གྱི་དོན་ཐམས་ཅད་ཧ་ལམ་འདྲ་བ་ཡོད་དེ།
ཆོས་རྣམས་ཐམས་ཅད་སེམས་ཀྱི་རྣམ་འཕྲུལ་ཏེ། །
སེམས་ནི་སེམས་མེད་སེམས་ཀྱི་ངོ་བོས་སྟོང༌། །
སྟོང་ཞིང་མ་འགགས་ཅིར་ཡང་སྣང་བ་སྟེ། །
ལེགས་པར་བརྟགས་ནས་གཞི་རྩ་ཆོད་པར་ཤོག །ཅེས་གསུངས་ཏེ།
ཚིག་རྐང་དང་པོས་སྣང་བ་ཐམས་ཅད་སེམས་ཀྱི་རྣམ་འཕྲུལ་དང༌། ཚིག་རྐང་གཉིས་པས་སེམས་རང་བཞིན་གྱིས་མེད་པ་གཏན་ལ་ཕབ་པ། ཚིག་རྐང་གསུམ་པས་སྟོང་དང་རྟེན་འབྱུང་ཟུང་དུ་འཇུག་པ་མི་འགལ་བར་བསྟན་པ། ཚིག་རྐང་བཞི་པས་དེ་ལྟར་སོ་སོར་རྟོག་པའི་ཤེས་རབ་ཀྱིས་བརྟགས་པས་གཞི་ཡི་དོན་ལ་སྒྲོ་འདོགས་གཅོད་པ་ཞེས་དོན་དག་བཞི་བསྟན་ལ།
དང་པོ་ཆོས་རྣམས་ཐམས་ཅད་སེམས་ཀྱི་རྣམ་འཕྲུལ་གསུངས་པ་དེ། ཆོས་ཐམས་ཅད་སེམས་ཀྱི་སྣང་ཆ་ནས་བྱུང་བ་ཡིན་གསུངས་པའོ། །དེ་ལ་ཆོས་ཐམས་ཅད་ཅེས་པ་དེ་ལའང་ཀུན་རྫོབ་བདེན་པའི་ཆོས་ཐམས་ཅད་དག་པའི་ཆ་དང་མ་དག་པའི་ཆ་གཉིས་སུ་ཕྱེ་ཡོད། དག་པ་དང་མ་དག་པ་གཉིས་ཀའང་སེམས་ཀྱི་སྣང་ཆ་ནས་བྱུང་བ་རེད་གསུངས། དེ་ཡང་ཇི་ལྟར་སེམས་ཀྱི་སྣང་ཆ་ལས་བྱུང་བ་ཡིན་ཞེ་ན། ང་ཚོའི་སེམས་ལ་སྐབས་འགར་ཉོན་མོངས་པའི་རྟོག་པ་འདོད་ཆགས། ཞེ་སྡང༌། གཏི་མུག ང་རྒྱལ། ཕྲག་དོག་ལ་སོགས་པའི་རྟོག་པ་དུ་མ་ཡོང་བ་དེ་ཡི་རྐྱེན་གྱིས་ལས་ཤིག་བསགས། ལས་དེ་ལ་སྡིག་པ་མི་དགེ་བའི་ལས་གསུངས་ལ། དེས་ན་ལས་ཐམས་ཅད་སེམས་ཀྱིས་བསགས་པ་ཡིན་ཏེ། སྡིག་པ་མི་དགེ་བའི་ལས་དང་བག་ཆགས་དེ་ལ་བརྟེན་ནས་བག་ཆགས་ཀྱི་འཁྲུལ་སྣང་གི་གཟུགས་ལ། དམྱལ་བ་དང་ཡི་དྭགས་དང་དུད་འགྲོ་ལ་སོགས་པ་ཐམས་ཅད་སྣང་བ་ཡིན་པ་རེད། རྒྱུ་མཚན་དེ་ཡི་ཕྱིར་ན་སེམས་ཀྱི་སྣང་ཆ་ཞེས་གསུངས་པ་ཡིན།
འོན་ཀྱང་སེམས་ལ་ཉོན་མོངས་པ་ཡོད་ནའང་དུས་རྟག་ཏུུ་ཉོན་མོངས་པའི་རང་བཞིན་དུ་ཡོད་མ་རེད། ཉོན་མོངས་པ་ཞེས་པ་དེ་སྐྱེ་བའི་སྐབས་དེ་ཉིད་ལ་ཉོན་མོངས་པའི་རྟོག་པས་ལས་བསགས་པ་ཙམ་ལས་ལས་བསགས་ཚར་རྗེས་ཉོན་མོངས་པ་མངོན་གྱུར་དུ་ཡོད་མ་རེད། མངོན་དུ་མ་གྱུར་པའི་སྐབས་སུ་ང་རང་ཚོ་ལ་སྐབས་རེ་བྱམས་པའི་རྟོག་པ་དང༌། སྐབས་རེ་སྙིང་རྗེའི་རྟོག་པ་དང༌། སྐབས་རེ་དད་པ་དང་ཡིད་ཆེས་ཀྱི་རྟོག་པ། སྐབས་རེ་བརྩོན་འགྲུས་དང་བསམ་གཏན་གྱི་རྟོག་པ། སྐབས་རེ་ཤེས་རབ་ཀྱི་རྟོག་པ་སྟེ། མདོར་ན་བཟང་པོའི་རྣམ་རྟོག་དེ་འདྲ་བ་མང་པོ་ཡོང་བ་དེ་དང་མཐུན་པའི་ལུས་ངག་ཡིད་གསུམ་གྱིས་ལས་བསགས་པ་དེ་ལ་དགེ་བའི་ལས་ཞེས་གསུངས་པ་རེད། དེ་ལྟར་དགེ་བའི་བསོད་ནམས་བསགས་པའི་འཁྲུལ་སྣང་གི་རང་གཟུགས་ལ། དཔེར་ན་མི་ཡི་ལུས་ལ་སྐྱེ་ན་ཡང་བདེ་སྐྱིད་ཕུན་སུམ་ཚོགས་པ། ལྷ་ཡི་ལུས་ལ་སྐྱེ་ན་འདོད་ཡོན་ལྔ་ལ་ལོངས་སྤྱོད་པའི་བདེ་སྐྱིད། དག་པའི་ཆ་ནས་ཞུས་ན་སངས་རྒྱས་ཀྱི་བདེ་བ་ཅན་གྱི་ཞིང་ཁམས་ལྟ་བུ། དེ་ལ་བདེ་སྐྱིད་ཕུན་སུམ་ཚོགས་ཤིང་སྡུག་བསྔལ་གྱི་སྒྲ་ཡང་མི་གྲག་པ་དེ་ལྟར་ཕུན་སུམ་ཚོགས་པ་དེ་ཡང་དགེ་བའི་འཁྲུལ་སྣང་གི་རང་གཟུགས་སོ། །
དེ་ལྟར་ཡིན་པས་ན་བདག་ཅག་གི་སྟོན་པ་ཤཱཀྱ་ཐུབ་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པས་ཤེས་བྱའི་ཆོས་ཐམས་ཅད་ཡང་དག་པར་རྟོགས་པར་བརྟེན། འཁོར་བ་དང་མྱ་ངན་ལས་འདས་པ་གཉིས་ཀ་དེ་རྒྱུ་མེད་པ་མ་ཡིན་པར་རྒྱུ་ཞིག་བཞག་ཡོད། རྒྱུ་གང་ཞིག་བཞག་ཡོད་ཅེ་ན་སེམས་འདིའོ། །འཁོར་འདས་ཀྱི་བདེ་སྡུག་ཐམས་ཅད་སྐྱེ་བར་བྱེད་པའི་རྒྱུ་དེ་ང་རང་ཚོའི་སེམས་དེ་ཉིད་རེད། རྒྱུ་སེམས་དེ་ལ་བརྟེན་ནས་འཁོར་བ་དང་མྱ་ངན་ལས་འདས་པ་ཐམས་ཅད་སྐྱེས། འཁོར་བ་དང་མྱ་ངན་ལས་འདས་པ་ཞེས་ཐ་དད་དུ་སྐྱེས་པ་དེའང་ཇི་ལྟར་ཡིན་ཞེ་ན། རྒྱུ་དགེ་བའི་ཚོགས་ལ་བརྟེན་ནས་མྱ་ངན་ལས་འདས་པ་དང་རྒྱུ་མི་དགེ་བའི་ཚོགས་ལ་བརྟེན་ནས་ངན་སོང་གི་གནས་རིས་ཐམས་ཅད་སྐྱེས། འབྲས་བུ་སྡུག་བསྔལ་ཡང་རྒྱུ་དེས་བྱིན་པ་ཡིན་ཞེས་སངས་རྒྱས་ཀྱིས་གསུངས་ཡོད། སྤྱིར་རྒྱུ་དང་འབྲས་བུ་ཞེས་པ། དཔེར་ན་ཞིང་ཁ་ལ་ལོ་ཏོག་འདེབས་སྐབས་འབྲུའི་ས་བོན་དེ་ས་འོག་ལ་བཞག་པའི་རྒྱུ་དེ་ལ་བརྟེན་ནས་འབྲས་བུ་འབྲུ་ཡི་ལྗང་བུ་ཞིག་ཡོང་བ་དང༌། འབྲས་ཀྱི་ས་བོན་བཏབ་པའི་རྒྱུ་དེ་ལ་བརྟེན་ནས་དེ་ཡི་འབྲས་བུ་ལ་འབྲས་ཀྱི་ལྗང་བུ་ཞིག་འོང་བ་བཞིན་དུ་རྒྱུ་དང་འབྲས་བུ་དེའང་དེ་ལྟར་ཡིན་པར་གསུངས། 
དེ་ཡང་ས་སྐྱ་པཎྜི་ཏས།
རྒྱུ་འབྲས་བསླུ་བ་མེད་པ་དེ། །
ཐམས་ཅད་མཁྱེན་པའི་ཁྱད་ཆོས་ཡིན། །ཞེས་གསུངས་སོ། །
དེས་ན་ཐམས་ཅད་རྒྱུ་དང་འབྲས་བུ་ལ་རག་ལས་ཤིང༌། ང་རང་ཚོས་རྒྱུ་འབྲས་དེའང་ཇི་ལྟ་བུར་ཤེས་སམ་ཞེ་ན། ང་རང་ཚོ་ལ་ད་ལྟ་ལུས་ལ་ན་ཚ་མེད་པ་དང་སེམས་ལའང་སྡུག་བསྔལ་མེད་པ་བདེ་སྐྱིད་ཕུན་སུམ་ཚོགས་པར་ཐོབ་པ་དེ་དག་སྐྱེ་བ་སྔོན་མ་ལ་བྱ་བ་བཟང་པོ་དང་དགེ་བའི་ལས་བསགས་པའི་རྒྱུ་ལ་བརྟེན་ནས་འབྲས་བུ་ཕུན་སུམ་ཚོགས་པ་དེ་འདྲ་བ་ཞིག་ཐོབ་པ་དང༌། ཁ་ཅིག་ལུས་ལ་ན་ཚ་དང་སེམས་ལ་སྡུག་བསྔལ་མི་འདྲ་བ་མང་པོ་ཡོད་པ་རྣམས་སྐྱེ་བ་སྔོན་མ་ལ་སྡིག་པ་མི་དགེ་བའི་སྒོ་ནས་སེམས་ཅན་ལ་གནོད་པ་དུ་མ་བྱས་པའི་རྒྱུ་ལ་བརྟེན་ནས་ད་ལྟའི་ལུས་རྟེན་འདིའི་སྟེང་ལ་འབྲས་བུ་དེ་ལྟ་བུ་བྱུང་བ་ཡིན་གསུངས་ལ། དེས་ན་འཁོར་འདས་ཀྱི་ཆོས་ཐམས་ཅད་སེམས་ཀྱི་སྣང་ཆ་ལས་བྱུང་བ་ཡིན་ནོ། །
སེམས་ནི་སེམས་མེད་སེམས་ཀྱི་ངོ་བོས་སྟོང༌། །ཞེས་པ་ཕྱིའི་སྣང་བ་དེ་དག་སེམས་ཀྱི་སྣང་ཆ་ཡིན་པར་ཤེས་ཟིན་རྗེས། འོ་ན་སེམས་དེ་གང་འདྲ་ཞིག་ཡོད་རེད་ཅེས་བརྟག་ཅིང་དཔྱད་ན་སེམས་ནི་སེམས་མེད་པ་ངོ་བོ་སྟོང་པ་ཡིན་ཚུལ་གོང་དུ་ཞུས་པ་ལྟར། སེམས་དེ་ལ་དབྱིབས་དང་ཁ་དོག་དང་མཚན་ཉིད་སོགས་ཡོད་མ་རེད་ཅེས་མེད་པ་དེ་ང་རང་ཚོའི་དེ་ག་ཙམ་བློས་བཏགས་པ་ཙམ་མ་ཡིན་པར་དངོས་གནས་སེམས་དེ་ལ་དབྱིབས་དང་ཁ་དོག་སོགས་མེད་པ་རེད། མེད་པའི་རྒྱུ་མཚན་ནི་རྫོགས་པའི་སངས་རྒྱས་བཅོམ་ལྡན་འདས་ནི་ཆོས་ཐམས་ཅད་ཀྱི་གནས་ཚུལ་དང་སྣང་ཚུལ་ཡང་དག་པར་མཁྱེན་པའི་སྐྱེས་བུ་ཆེན་པོ་ཞིག་ཡིན་ནའང་སེམས་དེ་ལ་བརྟགས་ཤིང་དཔྱད་ཚེ་དབྱིབས་དང་ཁ་དོག་སོགས་ལས་གྲུབ་པ་སངས་རྒྱས་རང་ཉིད་ཀྱིས་ཀྱང་མ་གཟིགས་པ་ཡིན།
འདི་ཉིད་དུ། ཡོད་པ་མ་ཡིན་རྒྱལ་བས་ཀྱང་མ་གཟིགས། །ཞེས་གསུངས་པ་ལྟར། སངས་རྒྱས་ཀྱིས་མ་གཟིགས་པས་ན་ཡེ་ནས་མེད་པ་ཡིན། དེའི་ཕྱིར་ན་སེམས་ཀྱི་ངོ་བོ་མ་གྲུབ། འོན་ཀྱང༌། སྟོང་ཞིང་མ་འགགས་ཅིར་ཡང་སྣང་བ་སྟེ། །ཞེས་གསུངས་པ་ནི་ང་རང་ཚོའི་སེམས་ནི་དབྱིབས་དང་ཁ་དོག་གི་ཆ་གང་ནས་ཀྱང་མེད་པ་ཡིན་པ་ནི་སངས་རྒྱས་ཀྱིས་གཟིགས་པ་རེད། གལ་ཏེ་སེམས་མེད་པ་ཡིན་ན་དགེ་སྡིག་ཅི་བྱེད་ཀྱང་ཁྱད་པར་མེད་པ་འདྲ་སྙམ་པའི་བསམ་བློ་ནི་གཏང་དུ་མི་རུང་བ་ཡིན། གང་ཡིན་ཞེ་ན། སྟོང་ཞིང་མ་འགགས་ཞེས་གསུངས་པ་ལྟར་སེམས་ཀྱི་གནས་ལུགས་སྟོང་པ་ཡིན་ཡང་གསལ་བའི་ཆ་ནས་ཀུན་རྫོབ་གྱི་བདེན་པ་བསླུ་བ་མེད་པ་རེད།
སྟོང་ཞིང་མ་འགགས་གསུངས་པ་དེ་གང་ལ་གསུངས་པ་རེད་ཞུ་ན། སེམས་ཀྱི་ངོ་བོ་སྟོང་པ་དབྱིབས་དང་ཁ་དོག་སོགས་གང་གིས་ཀྱང་མ་གོས་ཀྱང་ངོ་བོ་སྟོང་བཞིན་དུ་སྟོང་པ་དེ་ཡི་རང་རྩལ་ལས་ཀུན་རྫོབ་བདེན་པའི་ཆོས་ཐམས་ཅད་རང་བཞིན་གྱིས་སྣང་དུ་རུང་བ་ཡིན་ལ། སྟོང་པའི་རང་རྩལ་ལས་ཀུན་རྫོབ་བདེན་པའི་ཆོས་ཐམས་ཅད་སྣང་བའི་ངོ་བོ་ལ་བརྟགས་ཤིང་དཔྱད་ན་བདེན་པར་མ་གྲུབ་པར་སེམས་ཀྱི་ངོ་བོ་སྟོང་པ་དང་གཅིག་པ་སྣང་སྟོང་ཟུང་དུ་འཇུག་པ་ཞེས་པ་དེ་འདི་རེད།
སེམས་ཀྱི་ངོ་བོ་སྟོང་ཡང་ཀུན་རྫོབ་བདེན་པ་ལ་བསླུ་བ་མེད་པ་རེད་ཅེས་གསུངས་པ་དེ་ཇི་ལྟར་ཡིན་ཞེ་ན། དཔེར་ན་ཀུན་རྫོབ་བདེན་པའི་ཆོས་མེ་ཞིག་ཡོད་ན་ང་ཚོས་མེའི་ནང་ལ་མཆོང་ན་མེས་ཚིག་ཡོང་བ་ནི། མེ་དེའི་ངོ་བོ་སྟོང་པ་ཡིན་ན་ཡང་དེའི་བྱེད་ལས་བསླུ་བ་མེད་པ་ལ་བརྟེན་ནས་འབྱུང་བ་ཡིན་ལ། དེ་བཞིན་རྒྱ་མཚོའི་ནང་དུ་སོང་ན་རྒྱ་མཚོའི་ཞབས་ལ་བྱིང་འགྲོ་བ་དེ་རྒྱ་མཚོའི་ངོ་བོ་དེ་བདེན་པ་མ་གྲུབ་ཀྱང་བྱེད་ལས་ལ་བསླུ་བ་མེད་པར་བསྟན་པ་ཡིན། དེ་ལྟར་ཀུན་རྫོབ་བདེན་པའི་ཆོས་ཐམས་ཅད་ངོ་བོ་བདེན་པར་མ་གྲུབ་ཀྱང་བྱེད་ལས་ལ་བསླུ་བ་མེད་པ་རེད།
དཔེ་དེ་བཞིན་དུ་ང་རང་ཚོས་ད་ལྟ་སྡིག་པ་མི་དགེ་བ་ཞིག་བསགས་ན་སྡིག་པ་མི་དགེ་བ་དེའི་རྒྱུ་འབྲས་དེ་བསླུ་བ་མེད་པ་ཡིན་པས། སྐྱེ་བ་རྗེས་མར་སྡུག་བསྔལ་མང་པོ་ཞིག་ང་རང་ཚོའི་སེམས་ལ་མྱོང་བར་འགྱུར་རོ། ད་ལྟ་རང་གིས་དགེ་བའི་ལས་རྒྱ་ཆེན་པོ་ཞིག་བསགས་ན། དགེ་བའི་ལས་དེའི་རྒྱུ་འབྲས་བསླུ་བ་མེད་པར་བརྟེན་ཚེ་འདི་དང་སྐྱེ་བ་རྗེས་མ་ལ་བདེ་སྐྱིད་ཕུན་སུམ་ཚོགས་པ་དང་མཐར་ཐུག་སངས་རྒྱས་ཀྱི་གོ་འཕང་འཐོབ་པའི་ཕྱིར་ན་ཀུན་རྫོབ་བདེན་པ་དེ་བསླུ་བ་མེད་པ་ཡིན་ནོ། །དེའི་ཕྱིར་ན་ང་རང་ཚོས་དུས་རྒྱུན་དུ་རྒྱུ་འབྲས་བསླུ་བ་མེད་པ་རེད་བསམ་པས་སྡིག་པ་ཆུང་ངུ་ཞིག་ཡིན་ཡང་སྤང་དགེ་བ་ཆུང་ངུ་ཞིག་ཡིན་ཡང་བསྒྲུབ་དགོས་པ་ཡིན།
ལེགས་པར་བརྟགས་ནས་གཞི་རྩ་ཆོད་པར་ཤོག །ཅེས་གསུངས་པ་སྟེ། དེ་ལྟར་ཆོས་ཐམས་ཅད་སེམས་ཀྱི་རྣམ་འཕྲུལ་ཡིན་པ། སེམས་ཀྱི་ངོ་བོ་ནི་སྟོང་པ་ཡིན་པ། དབྱིབས་དང་ཁ་དོག་མཚན་ཉིད་སོགས་ཀྱིས་མ་གོས་པ། ངོ་བོ་སྟོང་བཞིན་དུ་གསལ་བའི་ཆ་ནས་ཀུན་རྫོབ་ཀྱི་སྣང་བ་དེ་ཐམས་ཅད་སྣང་དུ་རུང་བ་ལ་སོགས་པའི་དོན་ལ་སོ་སོར་རྟོག་པའི་ཤེས་རབ་ཀྱིས་བརྟགས་ཤིང་དཔྱད་ནས་དེའི་དོན་ཡང་དག་པར་རྟོགས་པར་ཤོག་ཅེས་སྨོན་ལམ་བཏབ་པའོ། །
གཉིས་པ་རྒྱས་བཤད་ལ། ཚིག་རྐང་དང་པོ། གཉིས་པ། གསུམ་པ། བཞི་པ་རྣམས་སོ་སོར་འཆད་པས་བཞིའོ། །དེ་ལ་དང་པོ་སྣང་བ་སེམས་སུ་ཐག་བཅད་པ་ནི།
ཡོད་མ་མྱོང་བའི་རང་སྣང་ཡུལ་དུ་འཁྲུལ། །
མ་རིག་དབང་གིས་རང་རིག་བདག་ཏུ་འཁྲུལ། །
གཉིས་འཛིན་དབང་གིས་སྲིད་པའི་ཀློང་དུ་འཁྱམས། །
མ་རིག་འཁྲུལ་པའི་རྩད་དར་ཆོད་པར་ཤོག །ཅེས་གསུངས་ཏེ།
ང་ཚོའི་སེམས་ཀྱི་ངོ་བོའི་ཆ་ལ་འཁྲུལ་བའི་དྲི་མ་མེད་ཀྱང་གློ་བུར་དབང་གིས་རང་ངོ་རང་གིས་མ་རིག་པས་འཁྲུལ་སོང་བ་རེད། དེ་ལ་ཚིག་རྐང་དང་པོར། ཡོད་མ་མྱོང་བའི་རང་སྣང་ཡུལ་དུ་འཁྲུལ། ཞེས་པ་སྟེ་སེམས་ཀྱི་ངོ་བོ་ཡེ་ནས་གསལ་སྟོང་ཟུང་འཇུག་ཡིན་པ་ལ་ཡིན་པར་མ་ཤེས་ནས་རང་སྣང་གསལ་བའི་ཆ་དེར་གཞན་ཡུལ་དུ་འཁྲུལ། འཁྲུལ་གཞི་སྟོང་པ་དེར་བདག་ཏུ་ཞེན་ཏེ་གཟུང་འཛིན་གཉིས་སུ་འབྱེད་དེ་འཁྲུལ་ནས་ཡོད་ཀྱང༌། དོན་ལ་གསལ་སྟོང་ཐ་དད་ཀྱི་ཚུལ་དུ་ཡོད་མ་མྱོང་བ་ཡིན་ཞེས་གསུངས།
འགྲེལ་པར། འདིར་དངོས་བསྟན་རགས་པ་འཁོར་བའི་ཆོས་སེམས་སྣང་དུ་གཏན་ལ་ཕབ་པས་ཞེས་གསུངས་པ་ནི། ཀུན་རྫོབ་འཁོར་བའི་ཆོས་ཐམས་ཅད་སེམས་ཀྱི་སྣང་ཆའོ་གསུངས་པ་དང༌། ཕྲ་བ་རྣམ་བྱང་གི་ཆོས་སེམས་ཀྱི་རྩལ་དུ་ཤུགས་ཀྱིས་གོ་བར་གསུངས་པ་སྟེ་སེམས་ཀྱི་ཡོན་ཏན་གྱི་ཆ་སྟེ་བྱང་ཆུབ་ཕྱོགས་ཀྱི་ཆོས་སུམ་ཅུ་སོ་བདུན་དང༌། སངས་རྒྱས་སྐབས་ཀྱི་སྟོབས་བཅུ་དང་མ་འདྲེས་པའི་ཆོས་བཅོ་བརྒྱད་སོགས་བྲལ་བའི་ཡོན་ཏན་སུམ་ཅུ་རྩ་གཉིས་སོགས་སེམས་ཀྱི་ཡོན་ཏན་ཕྲ་བ་རྣམ་བྱང་གི་ཆོས་ཐམས་ཅད་ཀྱང་སེམས་ཀྱི་རྩལ་དུ་ཤུགས་ཀྱིས་གོ་བར་གསུངས་པས་དངོས་ཤུགས་གཉིས་ཀྱི་དོན་གཉིས་བསྟན་པ་རེད། ཀུན་རྫོབ་རགས་པའི་ཆོས་དེ་དག་སེམས་ཀྱི་སྣང་ཆ་ཡིན་པར་གཏན་ལ་ཕབ་པས་སེམས་ཀྱི་ཡོན་ཏན་གྱི་ཆ་ཐམས་ཅད་ཀྱང་སེམས་ཀྱི་རྩ་བའི་ཆར་རང་བཞིན་ཤུགས་ཀྱིས་གོ་ཡོང་བ་ཡིན། དང་པོ་དངོས་བསྟན་ལ། ཡུལ་ཡུལ་ཅན་གཉིས་སུ་འཁྲུལ་ཚུལ། དེས་འཁོར་བར་འཁོར་ཚུལ། འཁྲུལ་པ་དེའི་མཚང་རིག་དགོས་པར་སྨོན་པའི་ཚུལ་གྱིས་གདམས་པའོ། །
དེ་ལ་ཐོག་མར་གཟུང་འཛིན་གཉིས་སུ་འཁྲུལ་པའི་འཁྲུལ་ཚུལ་ཇི་ལྟར་ཡིན་མིན་ལེགས་པར་ཤེས་དགོས་པ་གལ་ཆེ་བའི་གནད་ཡིན་པས། དེ་གཉིས་སུ་ཇི་ལྟར་འཁྲུལ་བ་ཡིན་ཞེ་ན།
རྗེ་གསུམ་པ་ཉིད་ཀྱི་ཟབ་མོ་ནང་དོན་ལས།
རྒྱུ་ནི་སེམས་ཉིད་ཐོག་མེད་ལ། །
རྒྱ་ཆད་ཕྱོགས་ལྷུང་མ་མཆིས་ཀྱང༌། །
དེ་ཉིད་མ་འགགས་རོལ་པ་ལས། །
ངོ་བོ་སྟོང་ལ་རང་བཞིན་གསལ། །
རྣམ་པ་འགག་མེད་ཅིར་ཡང་འཆར། །
དེ་ཉིད་རང་གིས་རང་མ་རིག །
འདུ་བྱེད་ཡིད་ཀྱི་གཡོ་བ་ནི། །
ཆུ་རླབས་ལྟ་བུར་གཡོས་པ་ལས། །
དོན་དང་འཛིན་པ་གཉིས་སྣང་བ། །
རང་གིས་རང་ལ་གཏད་ཅིང་བཟུང༌། །
ཡིད་དེ་ཕྱིར་འགྱུས་སྣང་ཆ་ལས། །
ཡུལ་ལ་དོན་བཟུང་རྣམ་ཤེས་བྱུང༌། །
བླང་དོར་བྱེད་ལས་ཚོར་བ་སྐྱེ། །
དེ་ལ་མཚན་འཛིན་འདུ་ཤེས་ཏེ། །
འདུས་བྱས་ཡུལ་སྣང་གཞན་དུ་བརྟགས། །
ཞེན་པས་གཟུགས་ཀྱི་ཕུང་པོ་གྲུབ། །ཅེས་གསུངས་ཤིང༌།
དེའི་དོན་ཅུང་ཟད་འགྲེལ་ན། སེམས་ཀྱི་ངོ་བོ་ལ་རྒྱུ་ཞེས་བཏགས་པས་དེ་གང་གི་རྒྱུ་ཡིན་ན། འཁོར་བའི་སྡུག་བསྔལ་ལ་སོགས་པ་ཐམས་ཅད་ཀྱང་རྒྱུ་སེམས་འདི་ལས་བྱུང་བ་ཡིན་པ་དང༌། ཐར་པ་མྱང་འདས་ཀྱི་ཡོན་ཏན་ཐམས་ཅད་ཀྱང་སེམས་འདི་ལས་བྱུང་བས་འཁོར་འདས་ཐམས་ཅད་ཀྱི་རྒྱུ་ཡིན་ལ། དེའི་ཕྱིར་ན་སེམས་འདི་ལ་རྒྱུ་ཞེས་མིང་བཏགས་པའོ། །
རྒྱུ་སེམས་ཉིད་དེ་ཐོག་མ་མེད་པ་ནས་རྒྱ་མ་ཆད་ཕྱོགས་སུ་མ་ལྷུང་བ་ཞིག་ཡིན། དེ་ལ་རྒྱ་མ་ཆད་གསུངས་པ་ནི། དཔེར་ན་གནས་འདི་ནས་བཟུང་སྟེ་དཔག་ཚད་བརྒྱ་བར་སེམས་ཀྱི་ངོ་བོ་སྟོང་པ་དེས་ཁྱབ་པ་དང་འདིའི་ཕྱི་ལ་ཁྱབ་མེད་པ་ལྟ་བུ་ཞིག་ཡིན་ན་རྒྱ་ཆད་པ་དང༌། དེ་ལྟར་མིན་པར་ཀུན་རྫོབ་བདེན་པའི་ཆོས་དང་མྱ་ངན་ལས་འདས་པའི་ཆོས་གཉིས་ཀ་ལ་སེམས་འདིས་ཁྱབ་པས་ན་རྒྱ་མ་ཆད་པའོ། །ཕྱོགས་སུ་མ་ལྷུང་གསུངས་པ་ནི། དཔེར་ན་ཤར་གྱི་ཕྱོགས་ཐམས་ཅད་ལ་སེམས་ཀྱི་སྟོང་ཉིད་དེས་ཁྱབ་པ་དང༌། ལྷོ་དང་ནུབ་ཀྱི་ཕྱོགས་ལ་ཁྱབ་མེད་ན་དེ་ཕྱོགས་སུ་ལྷུང་བ་ཡིན། དེ་ལྟར་མིན་པར་ཕྱོགས་ཐམས་ཅད་དེ་འཁོར་འདས་ཀྱི་ཆོས་ཐམས་ཅད་ལ་ངོ་བོ་སྟོང་པ་ཉིད་དང་རང་བཞིན་གསལ་བ་གཉིས་ཀས་ཁྱབ་པའི་ཕྱིར་ན་ཕྱོགས་སུ་མ་ལྷུང་བའོ།
གཞན་ཡང་རྒྱ་མ་ཆད་ཕྱོགས་སུ་མ་ལྷུང་གསུངས་པ་དེ་གོ་བདེ་བོར་ཞུས་ན། ཀུན་རྫོབ་བདེན་པའི་ཆོས་ཐམས་ཅད་སྣང་ནི་སྣང་རུང་ལ། སྣང་བའི་ངོ་བོ་ནི་མ་གྲུབ་པ་སྟོང་པ། ངོ་བོ་སྟོང་པ་དེ་དང་རང་སེམས་གཉིས་དབྱེ་རུ་མེད་པས་ན་ཆོས་ཐམས་ཅད་ལ་སེམས་ཀྱིས་ཁྱབ་བསྡད་ཡོད། དེའི་ཕྱིར་ན་གཅོད་ཀྱི་ཉམས་ལེན་སྐབས་སུ་ཕཊ་གསུངས་དུས་རང་གི་སེམས་ཀྱི་ངོ་བོ་ནམ་མཁའ་ལ་དབྱེར་མེད་དུ་བསྲེས། སེམས་ཀྱི་ངོ་བོ་ནམ་མཁར་བསྲེས་ཚར་ནས་ནམ་མཁས་མ་ཁྱབ་པའི་ཆོས་ནི་མེད། ཐམས་ཅད་ལ་ནམ་མཁས་ཁྱབ་ཡོད་པ་དང༌། ནམ་མཁས་གར་ཁྱབ་ལ་ནི་རིག་པ་ཆོས་སྐུས་ཁྱབ་ཡོད། དོན་དེ་དང་འདྲ་བ་རེད།
འདི་ཉིད་མ་འགགས་རོལ་པ་ལས། །
ངོ་བོ་སྟོང་ལ་རང་བཞིན་གསལ། །
ཞེས་པ་ངོ་བོ་སྟོང་པ་ཡིན་པ་ལ་སྟོང་བཞིན་དུ་འཁོར་བའི་ཆོས་མ་འགགས་པ་སེམས་ཀྱི་རོལ་པའམ་རྩལ་ལས་སྣང་རུང་བའི་སེམས་ཀྱི་གནས་ལུགས་དེ་འདྲ་ཞིག་ཡོད་པ་རེད།
ཞེས་རྣམ་པ་འགགས་པ་མེད་པ་ལ་ཅིར་ཡང་འཆར་ཡོང་བ་སྟེ། སྐབས་རེ་དགེ་བའི་ཕྱོགས་དང་སྐབས་རེ་མི་དགེ་བའི་ཕྱོགས། སྐབས་རེ་ལུང་མ་བསྟན་གྱི་ཕྱོགས་སུ་གྱུར་པ་སྟེ་སྣ་ཚོགས་པ་འཆར་ཡོང་བ་རེད།
གཞི་སེམས་ཀྱི་གནས་ལུགས་འདི་ལྟ་བུ་ཡིན་པ་ལ་ཚུལ་ཇི་ལྟར་འཁྲུལ་པ་ཡིན་ཞེ་ན།
ཅེས་པ་གསལ་སྟོང་ཟུང་དུ་འཇུག་པ་དེ་རང་གིས་རང་ལ་མ་རིག་སྟེ་སྟོང་པ་ལ་བདག་ཏུ་འཛིན། གསལ་བ་ལ་གཞན་ཡུལ་དུ་འཛིན་སྟེ་གཟུང་འཛིན་གཉིས་སུ་ཕྱེ་སྟེ་རང་གིས་རང་ལ་མ་རིག་པ་ཡིན་ཏེ། གསལ་བ་དེ་རང་གིས་རང་གསལ་དུ་མ་རིག་ནས་ཕྱི་རོལ་གྱི་ཡུལ་དུ་བཟུང་སོང་བ་ནི་གང་ཞེ་ན། དཔེར་ན་རྒྱ་མཚོ་དྭངས་མ་ལ་རླུང་བརྒྱབ་ན་རླུང་གི་ནུས་པས་རྦ་རླབས་གཡོས་པའི་ཚེ་རྦ་རླབས་དེ་དང་རྒྱ་མཚོའི་ངོ་བོ་གཅིག་པ་ཡིན་ན་ཡང་ངོ་བོ་གཅིག་པ་ཡིན་པ་ལ་ཡིན་པར་མ་རིག་པའམ་ངོ་མ་ཤེས་པ་ལྟ་བུ་རེད།
སེམས་འདིར་རྟོག་པ་ཇི་ལྟར་བྱས་ནས་བྱུང་བ་ཡིན་ཞེ་ན།
འདུ་བྱེད་ཡིད་ཀྱིས་གཡོ་བ་ནི། །
ཆུ་རླབས་ལྟ་བུར་གཡོས་པ་ལས། །
དོན་དང་འཛིན་པ་གཉིས་སྣང་བ། །
ཞེས་པ་འདུ་བྱེད་གསུངས་པ་འདི་གསལ་བའི་ཆ་བྱུང་བའི་ནུས་པ་དེ་ལ་འདུ་བྱེད་དམ་སེམས་ཀྱི་བྱེད་ལས་ལ་བཞག་པ་རེད། སེམས་ཀྱི་འདུ་བྱེད་དམ་བྱེད་ལས་དེ་ལ་བརྟེན་ནས་གསལ་བའི་ཆ་བྱུང་བ་ཡིན་ལ། སེམས་ཡུལ་ལ་འདུ་བྱེད་པ་བདུན་པ་ཡིད་ཀྱི་གཡོ་བ་ནི་ཆུ་རླབས་ལྟ་བུར་གཡོས་པ་ལ་བརྟེན་ནས་སེམས་ཀྱི་ངོ་བོ་གསལ་བའི་ཆ་ཕྱི་རོལ་གྱི་ཡུལ་དེ་ལ་གཞན་དུ་བཟུང༌། ཡུལ་བཟུང་བ་པོ་ལ་བདག་ཏུ་འཁྲུལ་ནས་བདག་གཞན་གཉིས་སུ་སྣང་ཡོང་བ་རེད། ནང་འཛིན་པ་ཡིད་ཀྱིས་སེམས་ཀྱི་སྣང་ཆ་ཕྱི་རོལ་ཡུལ་ལ་དོན་དུ་བཟུང་ནས་གཟུང་བྱའི་དོན་དང་འཛིན་བྱེད་ཀྱི་འཛིན་པ་གཉིས་དོན་ལ་ཐ་དད་མེད་བཞིན་དུ་བག་ཆགས་ཀྱིས་གཉིས་སུ་སྣང་བ་སྟེ། ཕྱི་རོལ་གྱི་ཡུལ་གཟུགས་ལ་བརྟེན་ནས་མིག་གི་རྣམ་པར་ཤེས་པ་ལྟ་བུ། ཕྱི་རོལ་གྱི་སྒྲ་ལ་བརྟེན་ནས་རྣ་བའི་རྣམ་པར་ཤེས་པ་ལྟ་བུ། ཕྱི་རོལ་གྱི་ཡུལ་དྲུག་དེ་ལ་རྣམ་པར་ཤེས་པ་དྲུག་གིས་འཛིན་ཡོང་བ་ཡིན།
ཞེས་གསུངས་པ་ནི་ཕྱི་རོལ་གྱི་ཡུལ་དེ་རང་གི་རང་རྩལ་དུ་གཏད་ཅིང༌། རང་གི་རང་རྩལ་དུ་མ་རིག་ནས་ཕྱི་རོལ་གྱི་ཡུལ་ཡིན་བསམ་སྟེ་གཟུང་འཛིན་གཉིས་སུ་སྣང་བ་རེད། བླང་དོར་བྱེད་ལས་ཚོར་བ་སྐྱེ་ཞེས་སོགས་གསུངས་པ་ནི། ཕྱི་རོལ་གྱི་ཡུལ་ཡིད་དུ་འོང་བ་ཞིག་ཡོད་ན་དེ་དྭང་དུ་བླང་དགོས་སྙམ་པའི་དགའ་བ་དང་བདེ་བའི་ཚོར་བ། ཡུལ་ཡིད་དུ་མི་འོང་བ་ལ་ཕར་སྤང་དགོས་སྙམ་པའི་ཚོར་བ་སྟེ་སྡུག་བསྔལ་ལ་སོགས་པ་མི་དགའ་བའི་ཚོར་བ། དེ་ལྟ་བུའི་བླང་དོར་ལ་བརྟེན་ནས་ཚོར་བ་ཡང་སྣ་ཚོགས་པ་སྐྱེས་པ་རེད།
དེ་ལ་མཚན་འཛིན་གྱིས་ཕྱི་རོལ་གྱི་ཡུལ་ལ་འཛིན་དུས་འདི་ནི་ས་དང་དེ་ནི་ཆུའོ། །འདི་ནི་རང་གི་གྲོགས་པོ་དང་དེ་ནི་་རང་གི་དགྲ་བོ་ལ་སོགས་པའི་མཚན་འཛིན་གྱིས་འདུ་ཤེས་པས་འདུ་བྱེད་ཀྱི་བྱ་བ་མང་པོ་བསྒྲུབས་པ་སྟེ། ཡུལ་ཡིད་དུ་འོང་བ་ལ་དྭང་ལེན་དང་ཡིད་དུ་མི་འོང་བ་ལ་སྤང་དོར་གྱི་ཐབས་ལ་ལུས་ངག་ཡིད་གསུམ་གྱིས་འདུ་བྱེད་ཀྱི་བྱ་བ་མང་པོ་བསྒྲུབ་ཡོང་བ་རེད། དེ་ལ་བརྟེན་ནས་དེར་ཞེན་ཞིང་ཆགས་པའི་དབང་གིས་འདུ་བྱེད་ཀྱིས་ལས་བསགས། ལས་བསགས་པའི་དབང་གིས་རང་གི་གཟུགས་ཀྱི་ཕུང་པོ་གྲུབ། རྟེན་འབྲེལ་བཅུ་གཉིས་ཀྱི་གཞིའམ་རྩ་བ་གཟུགས་ཀྱི་ཕུང་པོ་གྲུབ་པས་རིམ་བཞིན་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བ་ལ་འཁྱམས་ཡོང་བ་ཡིན། །
གཉིས་པ་འཁོར་བར་འཁོར་ཚུལ་ནི།
ཕྱི་རོལ་གྱི་ཡུལ་དང་དེ་འཛིན་པར་བྱེད་པའི་ཡུལ་ཅན་སེམས་ཐ་དད་པར་མེད་བཞིན་དུ་གཉིས་སུ་འཛིན། དེ་ནས་བཟུང་སྟེ་སེམས་ཀྱི་གནས་ལུགས་མངོན་དུ་མ་གྱུར་གྱི་བར་འཁོར་བ་སྲིད་པའི་ཀློང་དུ་ཟོ་ཆུན་ཁྱུད་མོ་བཞིན་དུ་འཁོར་ཞིང་འཁྱམས་སོང་བ་ཡིན་ནོ། །
གསུམ་པ་འཁྲུལ་པ་དེའི་མཚང་རིག་དགོས་པར་གདམས་པ་ནི།
ཅེས་གསུངས་པ་དེ་འདྲའི་ངང་ལ་ང་རང་ཚོས་འཁོར་བ་ལ་འཁྱམས་པའི་ཚེ་འཁོར་བ་ལ་འཁྲུལ་པའི་ཚུལ་དེ་ངེས་པར་དུ་ཤེས་དགོས་པ་ཡིན།
དེ་ལྟར་འཁོར་བ་ལ་འཁྲུལ་པའི་ཚུལ་མ་རིག་ན་འཁྲུལ་པ་དེ་སྤང་བ་ཤིན་ཏུ་དཀའ་བ་ཡིན་པ་དེའི་ཕྱིར་ན། ཐོག་མར་གནད་འདི་རིག་དགོས་པ་གལ་ཆེ་བར་བསྟན་པ་ཡིན། དང་པོར་འཁྲུལ་པའི་ཚུལ་འདི་ཡང་དག་པར་རྟོགས་དགོས་ལ། དེ་ལ་དང་པོར་འཁྲུལ་བའི་ཚེ་ན་མ་རིག་པ་གསུངས་པ་འདི་གང་འདྲ་ཞིག་ལ་མིང་བཏགས་ཀྱི་འདུག་གམ་ཞེ་ན། ང་རང་ཚོའི་སེམས་ཀྱི་གནས་ལུགས་གསལ་སྟོང་ཟུང་དུ་འཇུག་པ་དེ་མ་རིག་པའམ་མ་རྟོགས་ནས་དེ་ལ་གསལ་བ་དང་སྟོང་པ་གཉིས་ལ་གཟུང་འཛིན་གཉིས་སུ་ཕྱེ་ནས་འཁྲུལ་ཡོང་བ་རེད། དེར་འཁྲུལ་ནས་འཁྲུལ་བ་དེ་ཡི་གཞི་ཚུགས་པ་ནས་བཟུང་སེམས་ཀྱི་གནས་ལུགས་མངོན་དུ་མ་གྱུར་གྱི་བར་དུ་འཁོར་བའི་གནས་ལ་རིམ་པ་བཞིན་དུ་འཁྱམས་འགྲོ་བ་ཡིན། དེའི་རྩ་བ་མ་རིག་པ་དེ་ལ་བརྟེན་ནས་བྱུང་བ་ཡིན་པ་དེ་འདྲ་བ་ཞིག་ལ་མ་རིག་པར་གསུངས།
ད་རྩ་བ་འདི་མ་རིག་པ་ལ་ཐུག་པས་མ་རིག་པའི་གཉེན་པོ་ལ་ང་རང་ཚོས་བདག་མེད་ཀྱི་དོན་དང་སེམས་ཀྱི་གནས་ལུགས་སྒོམ་པར་བྱེད་པ་རེད། དེ་བསྒོམས་པ་ལ་བརྟེན་ནས་སེམས་ཀྱི་རང་ངོ་ཕྱག་རྒྱ་ཆེན་པོ་དེ་མངོན་སུམ་དུ་ཤར་ཐུབ་པ་དང་ཉམས་སུ་མྱོང་ཐུབ་ཀྱི་ཡོད་ཅིང༌། ཕྱག་རྒྱ་ཆེན་པོའི་སེམས་ཀྱི་གནས་ལུགས་ཡང་དག་པ་ཞིག་ང་རང་ཚོས་ཉམས་སུ་མྱོང་ཐུབ་ན་འཁྲུལ་པའི་རྩ་བ་མ་རིག་པ་དེ་གཅོད་ཐུབ་པ་ཡིན་ལ། བདག་མེད་ཀྱི་དོན་ནམ་ཡང་ན་སེམས་ཀྱི་གནས་ལུགས་ཕྱག་རྒྱ་ཆེན་པོ་དེ་ང་རང་ཚོས་བསྒོམས་ན་སེམས་ཀྱི་གནས་ལུགས་འདིའང་མངོན་དུ་འགྱུར་ཐུབ་པ་ཡིན་ནོ། །
ང་རང་ཚོས་མི་ཚེ་འདི་ལ་ཕྱག་རྒྱ་ཆེན་པོ་བསྒོམས་ན་དེ་མངོན་དུ་འགྱུར་བའི་སྐབས་དང་དུས་ཤིག་སླེབ་བམ་སྙམ་ན། འདི་ངེས་པར་དུ་སླེབ་སྟེ། ཚེ་འདི་ལ་ཡང་ངེས་པར་དུ་སླེབ་ཡོང་བ་ཡིན། ད་འདི་མངོན་དུ་འགྱུར་བའི་རྒྱུ་དང་རྐྱེན་དཔེ་གང་འདྲ་ཞིག་གིས་ཤེས་ཐུབ་གྱི་ཡོད་དམ། ང་རང་ཚོས་ཕྱག་རྒྱ་ཆེན་པོ་བསྒོམས་ན་དེ་མངོན་དུ་འགྱུར་གྱི་རེད་བསམ་པའི་ཡིད་ཆེས་གང་འདྲ་བྱས་ནས་སྐྱེ་ཐུབ་ཀྱི་ཡོད་དམ་སྙམ་ན། དེ་ལ་ང་རང་ཚོ་ལ་གཞན་དང་མི་འདྲ་བའི་བླ་མ་བརྒྱུད་པའི་བྱིན་རླབས་འཇུག་དགོས་ཀྱི་ཡོད་པ་ཡིན།
བླ་མ་བརྒྱུད་པའི་བྱིན་རླབས་གསུང་རྒྱུ་དེ་ཅི་འདྲ་རེད་ཅེ་ན། དང་པོར་རྫོགས་པའི་སངས་རྒྱས་བཅོམ་ལྡན་འདས་མངོན་པར་སངས་རྒྱས་ནས་ཆོས་ཀྱི་འཁོར་ལོ་རིམ་པ་གསུམ་དང༌། འབྲས་བུ་གསང་སྔགས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར། དེ་བསྐོར་བ་ལ་བརྟེན་ནས་རྗེས་འཇུག་པཎྜི་ཏ་དང་དགྲ་བཅོམ་པའི་ཚོགས་གྲངས་མེད་པ་ཞིག་སངས་རྒྱས་ཀྱི་གོ་འཕང་ཐོབ་ནས་སླར་ཡང་རྗེས་འཇུག་དེ་དག་གིས་ཀྱང་སངས་རྒྱས་ཀྱིས་གསུངས་པའི་གསང་སྔགས་ཀྱི་ཆོས་དང༌། དེའི་དོན་གདུལ་བྱ་སེམས་ཅན་ཐམས་ཅད་ལ་བསྟན་པས་སེམས་ཅན་གྲངས་ལས་འདས་པ་རིམ་པ་བཞིན་དུ་སངས་རྒྱས་ཀྱི་ས་ལ་ཕེབས་ཡོད་པ་ཤིན་ཏུ་གསལ།
དེ་བཞིན་དཔེར་ན་ད་ལྟ་ང་རང་ཚོས་ཉམས་སུ་ལེན་པའི་བརྒྱུད་པ་དེ་ལ་ཇི་ལྟ་བུ་ཡོད་དམ་སྙམ་ན། དང་པོ་གྲུབ་ཆེན་ཏེ་ལོ་པ་ནས་བཟུང་སྟེ་པཎ་ཆེན་ནཱ་རོ་པ། མར་པ་ལོ་ཙཱ་བ་དང་མི་ལ་རས་པ་ལ་སོགས་པ་ནས་ཀརྨ་པ་བཅུ་དྲུག་པ་རང་བྱུང་རིག་པའི་རྡོ་རྗེའི་བར་དུ་བརྒྱུད་པའི་བྱིན་རླབས་དེ་བར་མ་ཆད་པར་ཕེབས་ཡོད། བརྒྱུད་པའི་བྱིན་རླབས་དེ་ལྟ་བུ་དང་ལྡན་པ་ལ་བརྟེན་ནས་སེམས་ཅན་གདུལ་བྱ་གྲངས་མེད་པ་ཞིག་སངས་རྒྱས་ཀྱི་ས་ལ་ཕེབས་ཟིན་པ་དང༌། དེ་བཞིན་ང་ཚོས་ཀྱང་བརྒྱུད་པ་འདིའི་ནང་ལ་ཞུགས་དུས། བརྒྱུད་པའི་བྱིན་རླབས་དེ་ལ་བརྟེན་ནས་ཆོས་སྐུ་མངོན་དུ་མི་འགྱུར་བའི་ཐེ་ཚོམ་གང་ཡང་ཡོད་པ་མིན། སེམས་ལ་ཡིད་ཆེས་དང་དད་པ་ཡོད་པའི་ཐོག་ཚེ་འདི་ལ་ཉམས་ལེན་རྣམ་དག་ཤིག་བྱས་ན་སེམས་ཀྱི་གནས་ལུགས་མངོན་དུ་འགྱུར་ཐུབ་པ་ཡིན། དེ་ཡང་བརྒྱུད་པའི་བྱིན་རླབས་འདི་ལྟ་བུ་ལ་བརྟེན་ནས་མངོན་དུ་མི་འགྱུར་བའི་ཐབས་གཏན་ནས་མེད།
འདི་ལ་གཞན་ཡང་རྒྱུ་དང་རྐྱེན་ཆ་ཚང་ཡོད་དེ། རྒྱུ་བདེ་བར་གཤེགས་པའི་སྙིང་པོ་ནི། སེམས་ཅན་ཐམས་ཅད་ཀྱི་སེམས་རྒྱུད་ལ་ཡོད་དེ། དཔེར་ན་ཁྱི་དང་ཞི་མི་ལྟ་བུ་དང་བྱ་དང་བྱིའུ་དུད་འགྲོ་སོགས་ཀྱི་སྐྱེ་བ་བླང་ན་ཡང་དེ་དག་ལ་བདེ་བར་གཤེགས་པའི་སྙིང་པོ་ཡོད་ཀྱང་ཁོརང་ཚོ་ལམ་བསྒོམ་པའི་སྐལ་བ་མི་ལྡན་པས་ལམ་སྒོམ་མི་ཐུབ་པ་ཡིན། ང་རང་ཚོ་ལ་ནི་དལ་འབྱོར་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་ཐོབ་ཡོད་པ་ཙམ་དུ་མ་ཟད། ལམ་འདི་ལ་ཞུགས་ནས་ཉམས་ལེན་བྱེད་བཞིན་པ་ཡིན་པས་རྒྱུ་རྐྱེན་འདི་ལ་བརྟེན་ནས་ཆོས་སྐུ་མངོན་དུ་འགྱུར་ཐུབ་ཀྱི་ཡོད་པ་རེད། དེས་ན་འདི་འདྲ་བའི་རྒྱུ་དང་རྐྱེན་དང་བརྒྱུད་པའི་བྱིན་རླབས་ཐམས་ཅད་ཆ་ཚང་བའི་སྐབས་སུ། ང་རང་ཚོས་ཉི་མ་རེ་རེ་བཞིན་དུ་དུས་ཚོད་ལ་དཔགས་པའི་ཉམས་ལེན་བྱེད་དགོས་ཏེ། ཡང་ན་ཞི་གནས་བསྒོམ། ཡང་ན་ལྷག་མཐོང་བསྒོམ། ཡང་ན་ཡི་དམ་ལྷའི་བསྙེན་པ་དང་བསྐྱེད་རིམ་ལ་སོགས་པ་དང་བྱང་ཆུབ་ཀྱི་སེམས་སྒོམ་པ་ལ་སོགས་པ་མདོར་ན་ཉམས་ལེན་གང་ལ་མོས་པ་ཆེ་བ་དང་སྤྲོ་བ་ཡོད་པའི་ཉམས་ལེན་ལ་འཇུག་དགོས་སོ། །
དེ་འདྲ་བའི་ཉམས་ལེན་ཕྲན་བུ་ཙམ་བྱས་ན་ཡང་ཉམས་ལེན་གྱིས་གནས་སྐབས་དང་མཐར་ཐུག་གི་འབྲས་བུ་ཐོབ་པར་འགྱུར་ལ། གནས་སྐབས་ཀྱི་འབྲས་བུ་ལ་རང་ལ་རྟགས་དང་མཚན་མ་དང་ཚོར་བ་མི་འདྲ་བའི་ཉམས་རྟོགས་ཀྱི་ཡོན་ཏན་མངོན་པར་ཤེས་པ་ལྟ་བུ། མཚམས་རེ་བྱང་ཆུབ་ཀྱི་སེམས་ཤུགས་ཆེན་པོ་སྐྱེ་བ་དང་སྐབས་རེ་སེམས་ཅན་གཞན་ལ་ཕན་ཐོགས་ཡག་པོ་ཡོང་བ་དང༌། དེ་འདྲ་བའི་ལམ་གྱི་རྟགས་མང་པོ་ཡོང་གི་ཡོད་པ་རེད། རྟགས་དེ་དག་ང་རང་ཚོའི་སེམས་ལ་འཐོབ་པ་ན། སླར་ཡང་ཆོས་དེ་ལ་ཡིད་ཆེས་དང༌། བརྩོན་འགྲུས་ཤུགས་ཆེ་རུ་འགྲོ་བཞིན་འདུག་ལ་དེ་ནས་ཉམས་རྟོགས་ཀྱི་ཡོན་ཏན་གོང་ནས་གོང་དུ་འཕེལ་ཐུབ་པ་འདུག །
དཔེར་ན་ཡུ་རོབ་ཀྱི་ཕྱོགས་ལ་སྔོན་མ་སྒྲུབ་ཁང་ལ་བཞུགས་གྲུབ་མཁན་གྱི་གང་ཟག་འགའ་ཤས་ཤིག་ལ་འདི་འདྲ་བོ་ཡོང་གི་འདུག་སྟེ། ལོ་གསུམ་གྱི་རིང་སྒྲུབ་ཁང་ལ་བཞུགས་གྲུབ་ནས་སླར་ཡང་ང་རང་ལོ་གསུམ་གྱི་རིང་ལ་སྒྲུབ་ཁང་ལ་འདུག་གི་ཡིན་ཟེར་ནས་མོས་པ་དང་བརྩོན་འགྲུས་ཤུགས་ཆེན་པོའི་སྒོ་ནས་སྒྲུབ་ཁང་ལ་ཡར་བཞུགས་མཁན་དང༌། འགའ་ཤས་ནི་ཐེངས་མ་གཉིས་བཞུགས་ཚར་བ་ཡིན་ན་ཡང་ད་དུང་ང་རང་ལོ་བཅུ་གཉིས་ཀྱི་རིང་ལ་སྒོམ་བརྒྱབ་ཀྱི་ཡིན་གསུངས་མཁན་དེ་འདྲ་བ་མང་པོ་འདུག དེ་ཡང་ཉམས་རྟོགས་ཀྱི་ཡོན་ཏན་ཕྲན་བུ་ཙམ་ང་རང་གི་སེམས་ལ་ཐོབ་པའི་རྟགས་ལ་ཆོས་ལ་ཡིད་ཆེས་དང་སླར་ཡང་བརྩོན་འགྲུས་ཤུགས་ཆེ་རུ་ཡོང་གི་ཡོད་པ་རེད། དེ་ཡང་ཉམས་ལེན་བྱས་པའི་འབྲས་བུ་ཡིན།
དེ་ནས་ང་རང་ལོ་སྔོན་མ་ཡུ་རོབ་ལ་དབྱར་ཁའི་སྐབས་ཆོས་བཤད་པའི་སྐབས་སུ་ཕ་རན་སི་ཕྱོགས་ནས་བླ་མ་དགེ་འདུན་རིན་པོ་ཆེའི་སློབ་མ་ཨ་ནི་ཞིག་སྔོན་མ་ལོ་གསུམ་ཕྱོགས་གསུམ་གྱི་སྒྲུབ་ཁང་ལ་ཐེངས་གཉིས་བཞུགས་ནས། ད་དུང་ཞག་པོ་འགའ་ཤས་རྗེས་ལ་བསྐྱར་དུ་ལོ་བཅུ་གཉིས་རིང་མཚམས་འགོ་བཙུགས་ཀྱི་ཡོད་པས་ང་ལ་སྨོན་ལམ་འདེབས་རོགས་ཞེས་ཡི་གེ་ཞིག་སླེབས་བྱུང༌། དེ་འདྲ་བའི་བརྩོན་འགྲུས་དང་ལྡན་པའི་སྒོ་ནས་ལོ་བཅུ་གཉིས་ཀྱི་ཚེ་ལ་སྒོམ་བརྒྱབ་ཡོང་དུས། མཆོག་དུ་གྱུར་པ་ཞིག་ཡིན་ན་གྲུབ་པ་ཐོབ་ཡོང་གི་རེད། དེ་ལྟར་སེམས་ཀྱི་གནས་ལུགས་ཡང་དག་པ་ཞིག་མངོན་དུ་གྱུར་ནས། སེམས་ཅན་གཞན་ལ་ཕན་ཐོགས་རྒྱ་ཆེན་པོ་ཞིག་ངེས་པར་དུ་ཡོང་གི་རེད། དེ་འདྲ་བའི་དུས་ཚོད་ཡུན་རིང་པོ་ལ་ཐུབ་ཀྱི་མེད་ན་ཡང་ཉི་མ་རེ་རེ་བཞིན་དུ་སྐར་མ་ལྔའམ་བཅུ་ཡང་ན་ཆུ་ཚོད་ཕྱེད་ཀ་དེ་འདྲ་བྱས་ནས་ང་རང་ཚོས་སྒོམ་བརྒྱབ་དགོས་པ་ཞིག་ཡིན།
གཉིས་པ་ཤུགས་ཀྱི་བསྟན་དོན་ནི།
རགས་པ་འཁོར་བའི་ཆོས་སེམས་སྣང་དུ་བསྟན་པ་དེས་ཕྲ་བ་མྱ་ངན་ལས་འདས་པའི་ཆོས་རྣམས་ཀྱང་སེམས་སྣང་ཙམ་དུ་གོ་བར་ནུས་པའོ། །
གཉིས་པ་སེམས་རང་བཞིན་མེད་པར་གཏན་ལ་འབེབས་པ་ལ་ཡོད་པ་དང་མེད་པའི་མཐའ་སྤོང་བ་དང༌། ཡིན་མིན་གྱི་མཐའ་སྤོང་བ་གཉིས་ལས། དང་པོ་ཡོད་པ་དང་མེད་པའི་མཐའ་སྤོང་བ་ནི།
ཡོད་པ་མ་ཡིན་རྒྱལ་བས་ཀྱང་མ་གཟིགས། །
མེད་པ་མ་ཡིན་འཁོར་འདས་ཀུན་གྱི་གཞི། །
འགལ་འདུ་མ་ཡིན་ཟུང་འཇུག་དབུ་མའི་ལམ། །
མཐའ་བྲལ་སེམས་ཀྱི་ཆོས་ཉིད་རྟོགས་པར་ཤོག །ཅེས་གསུངས་ཏེ། 
སེམས་དེ་ཡོད་པ་ཡང་མ་ཡིན་མེད་པ་ཡང་མ་ཡིན། ཡོད་པ་མེད་པ་གཉིས་ཀ་འགལ་བ་ཡང་མ་ཡིན། འདི་ལྟ་བུ་མཐའ་ཐམས་ཅད་དང་བྲལ་བའི་སེམས་ཀྱི་གནས་ལུགས་འདི་རྟོགས་པར་ཤོག་ཅེས་སྨོན་ལམ་བཏབ་པ་རེད། དེ་ལ་ཚིག་རྐང་དང་པོ་ལ། ཡོད་པ་མ་ཡིན་རྒྱལ་བས་ཀྱང་མ་གཟིགས་གསུངས་པ་ནི། འོ་ན་གོང་དུ་བཤད་པའི་སེམས་ཀྱི་ངོ་བོ་དག་པ་གློ་བུར་གྱི་དྲི་མས་མ་གོས་པ། དག་པའི་སེམས་གསལ་སྟོང་ཟུང་དུ་འཇུག་པ་དེ་ཉིད་བདེན་གྲུབ་གྱི་ཚུལ་དུ་ཡོད་དམ་ཞེ་ན། བདེན་གྲུབ་གྱི་ཚུལ་དུ་ཡོད་པ་མ་ཡིན་ནོ། བདེན་གྲུབ་གྱི་ཚུལ་དུ་མེད་པ་མ་ཟད་བདེན་རྫུན་གང་གི་ངོར་ཡང་མེད་དེ་རྒྱལ་བ་ཐམས་ཅད་མཁྱེན་པའི་ཡེ་ཤེས་ཀྱིས་ཀྱང་མ་གཟིགས་པའི་ཕྱིར་རོ། །སངས་རྒྱས་ཀྱིས་ཆོས་ཐམས་ཅད་རྣམ་པར་གཟིགས་པའི་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་ཀྱང་སེམས་ཀྱི་ངོ་བོ་དེ་མ་གཟིགས་པ་རེད། 
སངས་རྒྱས་ཀྱིས་རྒྱན་སྟུག་པོ་བཀོད་པའི་མདོ་ལས།
སེམས་མེད་ཙམ་པོའང་ཡོད་མ་ཡིན། །
ཚད་དང་གཞལ་དང་གཉིས་ཀ་མེད། །
ཅེས་པས་སེམས་ཞེས་བྱ་བ་འདི་ངོ་བོའི་ཆ་ནས་གཏན་ནས་མ་གྲུབ་ཅིང་མེད་པ་ལ་བརྟེན་ནས་སེམས་ལ་ཚད་ག་ཚོད་ཡོད་མེད་སྨྲ་དགོས་ན་སྨྲ་མི་ཐུབ་པ་ཡིན། ཡང་ན་སེམས་དེ་ལ་དཔེར་ན། རིང་ཐུང་ཇི་ཙམ་ཡོད་དམ་ཞེས་ཚད་འཇལ་དགོས་ན་ཡང་འཇལ་བའི་ཡུལ་དུ་མ་གྲུབ་པ་དེའི་ཕྱིར་ན་ཚད་དང་གཞལ་བྱ་དང་གཉིས་ཀ་མེད་ཅེས་གསུངས་པ་དང༌།
འོད་སྲུང་གིས་ཞུས་པའི་མདོ་ལས། འོད་སྲུང་སེམས་ནི་ནང་ནའང་མེད། ཕྱི་རོལ་ནའང་མེད། གཉི་གའི་བར་ནའང་མི་དམིགས་སོ། །
ཞེས་པ་སེམས་འདི་གང་ན་གནས་སམ་ཞེ་ན། ལུས་ཀྱི་ནང་དུ་ཡང་མེད། ལུས་ཀྱི་ཕྱི་རོལ་ནའང་མེད། གཉིས་ཀའི་བར་ལ་ཡང་མི་གནས་ཞེས་པའོ། །
འོད་སྲུང་སེམས་ནི་དཔྱད་དུ་མེད་པ། བསྟན་དུ་མེད་པ། ཞེས་པ་སེམས་འདི་ལ་བརྟག་དཔྱད་བཏང་ན་བརྟག་དཔྱད་བཏང་བའི་ཡུལ་དུ་གཏན་ནས་མ་གྲུབ་པ་དེ་ཡི་ཕྱིར་ན། སེམས་ཀྱི་མཚན་ཉིད་འདི་འདྲ་བ་ཞིག་ཡོད་ཅེས་གཞན་ལ་བསྟན་དུ་མེད་པའོ། །
སྣང་བ་མེད་པ་དང་རྣམ་པར་རིག་པ་མེད་ཅེས་པས་སོ་སོར་རྟོག་པའི་ཡེ་ཤེས་ཀྱིས་ཀྱང་གཏན་ནས་མི་མཐོང་བ། གནས་པ་མེད་པས་ཕྱི་དང་ནང་གང་དུ་ཡང་གནས་པ་མེད་པ་དེ་འདྲ་བ་ཞིག་ཡོད་པ་རེད།
འོད་སྲུང་སེམས་ནི་སངས་རྒྱས་ཐམས་ཅད་ཀྱིས་ཀྱང་མ་གཟིགས་མི་གཟིགས་གཟིགས་པར་མི་འགྱུར་རོ། །
ཞེས་པ་སེམས་ཞེས་བྱ་བ་འདི་ནི་འདས་པའི་སངས་རྒྱས་ཐམས་ཅད་ཀྱིས་ཀྱང་མ་གཟིགས་པ་དང༌། ད་ལྟར་འབྱོན་པའི་སངས་རྒྱས་ཐམས་ཅད་ཀྱིས་ཀྱང་མི་གཟིགས་པ་དང༌། མ་འོངས་པའི་སངས་རྒྱས་ཐམས་ཅད་ཀྱིས་ཀྱང་སེམས་དེ་གཟིགས་པར་མི་འགྱུར་རོ། །ཞེས་པའོ། །
ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང་བསྟན་བཅོས་རྣམས་ལས།
ཞེས་པ་སེམས་ལ་ནི་དབྱིབས་དང་ཁ་དོག་ལ་སོགས་པ་མེད་པ་ཡིན་ན་ཡང་སེམས་མེད་པ་མ་ཡིན་ཏེ། སེམས་ཀྱི་རང་བཞིན་དེ་འོད་གསལ་བའི་རང་བཞིན་དུ་ཡོད་ཅིང་སྤྲོས་པ་ཐམས་ཅད་དང་བྲལ་བས་ན་སངས་རྒྱས་ཀྱིས་ཀྱང་གཟིགས་ཀྱི་མི་འདུག་གསུངས་པ་རེད། སངས་རྒྱས་ཀྱི་དེ་བཞིན་ཉིད་ཀྱི་ཡེ་ཤེས་ཀྱི་ཆའམ་ཤེས་རབ་ཀྱི་ཆ་དེ་ཉིད་ཁྱད་པར་དུ་འཕགས་པས་ན་འཁོར་བའི་གཟུགས་ཀྱི་ཕུང་པོ་ནས་བཟུང་སྟེ། རྣམ་མཁྱེན་བར་གྱི་ས་ལམ་འབྲས་བུ་སོགས་ཀྱི་རྣམ་གཞག་ལ་སོགས་པ་ཐམས་ཅད་རྣམ་མཁྱེན་ཀྱི་ཡེ་ཤེས་དེ་ཡིས་ཐམས་ཅད་མ་ནོར་མ་འཁྲུལ་པར་སངས་རྒྱས་ཀྱིས་མཁྱེན་གྱི་ཡོད་པ་ཡིན་ན་ཡང་སེམས་ཀྱི་གནས་ལུགས་དེ་སངས་རྒྱས་ཀྱིས་མ་གཟིགས་པར་གསུངས་པ་ཡིན།
སངས་རྒྱས་ལ་རྣམ་མཁྱེན་གྱི་ཡེ་ཤེས་ཁྱད་པར་དུ་འཕགས་པ་མངའ་ཡང་སེམས་ཀྱི་གནས་ལུགས་དེ་མི་གཟིགས་གསུངས་པའི་ཚུལ་འདི་གང་ཡིན་ཞེ་ན། སྤྱིར་བཏང་ང་རང་ཚོའི་སེམས་ཀྱི་ངོ་བོ་དེ་བདེན་པར་མ་གྲུབ་པ་སྟོང་པ་ཡིན་པས་དབྱིབས་དང་ཁ་དོག་གང་གི་ཆ་ནས་ཀྱང་གཟིགས་འོང་རྒྱུ་མེད་པ་ཡིན། དཔེར་ན་ངའི་ལག་པ་ལ་དངོས་པོ་ཤོག་བུ་ལྟ་བུ་ཞིག་ཡོད་ན་ཁྱེད་རང་ཚོ་ཐམས་ཅད་ཀྱིས་ཤོག་བུ་དེ་མཐོང་གི་རེད་ལ་གལ་སྲིད་ངའི་ལག་པ་ལ་གང་ཡང་མེད་ན་ཁྱེད་རང་ཚོས་མཐོང་འོང་རྒྱུ་གང་ཡང་མེད། དཔེ་དེ་བཞིན་དུ་སེམས་ཀྱི་གནས་ལུགས་དེ་གདོད་མ་ནས་མ་གྲུབ་པ་ལ་བརྟེན་ནས་སངས་རྒྱས་ཀྱིས་མ་གཟིགས་པ་ཡིན།
འོ་ན་སེམས་ཀྱི་གནས་ལུགས་དེ་ཡེ་ནས་མེད་པ་དང་མ་གྲུབ་པ་ཡིན་ན་དེ་རི་བོང་གི་རྭ་དང་མཚུངས་པར་མི་འགྱུར་རམ་ཞེ་ན་མཚུངས་པར་མི་འགྱུར་ཏེ། དེ་ལ་ཚིག་རྐང་གཉིས་པ། མེད་པ་མ་ཡིན་འཁོར་འདས་ཀུན་གྱི་གཞི། །གསུངས་པས་ཡོད་པའི་ཚུལ་བསྟན་པ་དང༌། གཞན་ཡང་འོ་ན་སེམས་ཀྱི་རང་བཞིན་ཤིན་ཏུ་མེད་མི་དམིགས་པ་ཉིད་དུ་གཟུང་ངམ་ཞེ་ན། དེ་ལྟར་དུའང་མི་བཟུང་སྟེ་གསུངས་པ་ལྟར། སེམས་ཀྱི་རང་བཞིན་དག་པའི་ཁམས་སམ་ངོ་བོ་དེ་མ་གཟིགས་པ་ཡིན་ན་ཡང་ངོ་བོའི་ཆ་ལས་འཁོར་བ་དང་མྱང་འདས་ཐམས་ཅད་སྐྱེ་བའི་གསལ་བའི་ཆ་ཞིག་རང་ཆས་སུ་ཡོད་པ་ཡིན། དག་པ་གསལ་བའི་ཆ་དེ་མེད་ན་འཁོར་བ་དང་མྱང་འདས་ཀུན་རྫོབ་ཀྱི་ཚུལ་དུའང་གཟུང་མི་རིགས་པར་འགྱུར་ཏེ། སེམས་ཀྱི་ངོ་བོ་སྟོང་པ་ཡིན་ཡང་རང་བཞིན་གསལ་བའི་ཆ་རང་ཆས་སུ་མེད་ན་ཀུན་རྫོབ་ཀྱི་ཆོས་ཐམས་ཅད་མེད་པར་འགྱུར་འགྲོ་བ་ཡིན།
དེའི་ཕྱིར་ན་གསལ་བའི་ཆ་ནས་ཀུན་རྫོབ་འཁོར་འདས་ཀྱི་ཆོས་ཐམས་ཅད་སྣང་བ་ཡིན་ཏེ། དཔེར་ན་སངས་རྒྱས་ཀྱིས་བདེན་བཞིའི་ཆོས་འཁོར་བསྐོར་དུས་འཁོར་བ་འདི་སྡུག་བསྔལ་གྱི་རང་བཞིན་ཡིན་པ་དང་འཁོར་བའི་གནས་འགྲོ་བ་རིག་དྲུག་གང་ལ་སྐྱེ་ན་ཡང་ཐམས་ཅད་སྡུག་བསྔལ་གྱི་རང་བཞིན་ཅན་ཡིན་པས་འཁོར་བ་འདི་སྡུག་བསྔལ་གྱི་ཚུལ་དུ་བསྟན། འབྲས་བུ་འཁོར་བ་དེ་རྒྱུ་ཀུན་འབྱུང་བདེན་པ་ལས་བྱུང་བར་བསྟན།
ང་རང་ཚོའི་སེམས་ལ་ཡོད་པའི་ཉོན་མོངས་པའི་རྟོག་པ་སོགས་ཀྱིས་ལས་བསགས་པའི་འབྲས་བུ་ལ་འཁོར་བ་སྡུག་བསྔལ་གྱི་བདེན་པ་ཞེས་པ་དེ་ཡིན་ལ། དེ་ཐམས་ཅད་ཀྱི་རྩ་བའང་མ་རིག་པ་ཡིན་པས་མ་རིག་པ་དེ་ལས་འདོད་ཆགས་ཞེ་སྡང་སོགས་བྱུང་བ་དེ་དག་ཐམས་ཅད་སེམས་ཀྱི་མ་དག་པའི་ཆ་དང༌། དག་པའི་ཆ་ནས་སེམས་དེ་ལ་སངས་རྒྱས་ཀྱི་སྐུ་ལྔ་ཡེ་ཤེས་ལྔ་བྱང་ཆུབ་ཕྱོགས་ཀྱི་ཆོས་སུམ་ཅུ་སོ་བདུན་དང་སངས་རྒྱས་ཀྱི་བྲལ་སྨིན་གྱི་ཡོན་ཏན་དྲུག་ཅུ་རྩ་བཞི་སོགས་སེམས་ཀྱི་དག་པའི་ཆ་ནས་སྣང་བ་ཞིག་ཡིན།
སྤྱིར་བཏང་སེམས་ཀྱི་དག་པ་མྱང་འདས་དང་མ་དག་འཁོར་བའི་ཆ་དེ་དག་ཐམས་ཅད་གཞི་དེ་རྟོགས་པ་དང་མ་རྟོགས་པའི་དབྱེ་བ་ལས་འཁོར་འདས་སུ་འཇོག་པ་ཡིན་ལ། འོ་ན་འཁོར་བ་དེ་ག་འདྲ་ཞིག་ལ་མིང་བཏགས་པ་དང་མྱ་ངན་ལས་འདས་པ་ག་འདྲ་ཞིག་ལ་མིང་བཏགས་པ་ཡིན་ནམ། འཁོར་འདས་གཉིས་ཀྱི་ཆོས་སོ་སོར་སྣང་བ་དེ་ཐ་དད་ཀྱི་ཚུལ་དུ་ཡོད་དམ་སྙམ་ན་དེ་འདྲ་མེད་ཅིང༌། རང་རེའི་སེམས་ཀྱི་གློ་བུར་གྱི་སྒྲིབ་པ་ལ་སོགས་པ་དག་པའི་ཆ་ཐམས་ཅད་ལ་མྱ་ངན་ལས་འདས་པའི་ཆོས་ཞེས་མིང་བཏགས་པ་དང་རང་སེམས་ཀྱི་གློ་བུར་གྱི་སྒྲིབ་པ་ལ་སོགས་པ་མ་དག་པའི་ཆ་ཡི་སྣང་བ་ཐམས་ཅད་ལ་འཁོར་བའི་ཆོས་ཞེས་མིང་བཏགས་པ་རེད།
མདོར་ན་སེམས་དེ་དག་པ་དང་མ་དག་པའི་ཁྱད་པར་ཞིག་རེད། དེ་ཡང་དག་པ་དང་མ་དག་པའི་ས་མཚམས་ལྟ་བུ་ཞིག་བཞག་ན་སངས་རྒྱས་ཀྱི་གོ་འཕང་ཐོབ་ཚར་ན་དེ་དག་པའི་ཆ་དང་འཁོར་བའི་གནས་ལ་གནས་པའི་སེམས་ཅན་ཐམས་ཅད་དེ་མ་དག་པའི་ཆ་ལ་བཞག་པ་རེད།
འོ་ན་ང་རང་ཚོ་ཐམས་ཅད་མ་དག་པའི་ཆ་ཡིན་པ་དང་ཉོན་མོངས་པའི་རྟོག་པ་སོགས་ཤུགས་ཆེན་པོ་ཡོད་པས་ཉམས་ལེན་ཇི་ཙམ་བྱས་ན་ཡང་ཕན་ཐོགས་གང་ཡང་ཨེ་ཡོད་སྙམ་ན། དེ་ལ་ཕན་ཐོགས་ཡོད་དེ། དཔེར་ན་སངས་རྒྱས་ཀྱིས་སོ་སོའི་སྐྱེ་བོའི་ས་ནས་སངས་རྒྱས་ཀྱི་སའི་བར་ས་བཅུ་ལམ་ལྔ་སོགས་གསུངས་ཡོད། ང་རང་ཚོ་ལ་ཉོན་མོངས་པའི་སྒྲིབ་པ་སོགས་ཤུགས་ཆེན་པོ་ཡོད་ན་ཡང་ལམ་སོགས་རིམ་བཞིན་བསྒོམ་ཡོང་དུས་སྒྲིབ་པ་རིམ་བཞིན་སྲབ་ཏུ་སྲབ་ཏུ་འགྲོ་བ་དང་ཡེ་ཤེས་ཀྱི་ཆ་དེ་རིམ་བཞིན་ཡར་རྒྱས་སུ་འགྲོ་བཞིན་ཡོད་པ་ཡིན།
དེ་ལ་བརྟེན་ནས་ང་ཚོའི་སེམས་ལ་སྒྲིབ་པ་སོགས་ཤུགས་ཆེན་པོ་ཡོད་པའི་ཕྱིར་ན་ཉམས་ལེན་ཇི་ཙམ་བྱས་ཀྱང་སངས་རྒྱས་ཀྱི་གོ་འཕང་འཐོབ་ཐུབ་ས་མིན་འདུག་སྙམ་པ་དེ་འདྲ་བསམ་རྒྱུ་ཡོད་མ་རེད། དཔེར་ན་ཁང་པ་མཐོ་བོའི་སྟེང་ལ་འགྲོ་དགོས་ན་ཐེམ་སྐས་དང་པོ་ནས་གཉིས་པ་ལ་ཡར་འཛེག་ནས་འགྲོ་དགོས་པ་བཞིན་དུ་ལམ་གྱི་རིམ་པ་སོགས་རིམ་བཞིན་བསྒོམས་ནས་འགྲོ་ན་སངས་རྒྱས་ཀྱི་གོ་འཕང་འཐོབ་པ་ལ་ངེས་པ་ཡོད་པ་ཡིན།
ཚིག་རྐང་གསུམ་པ། འགལ་འདུ་མ་ཡིན་ཟུང་འཇུག་དབུ་མའི་ལམ། །གསུངས་པ་ནི་སེམས་ཀྱི་གནས་ལུགས་ཡོད་མེད་གཉི་གར་བཤད་ན། གཞི་གཅིག་ལ་ཡོད་མེད་གཉིས་མི་སྲིད་པས་འགལ་བ་འདུ་བའི་སྐྱོན་གནས་སོ་ཞེ་ན། དེ་གཉིས་འགལ་བར་མི་འགྱུར་ཏེ་ང་རང་ཚོའི་སེམས་ཀྱི་གནས་ལུགས་དེ་ཡོད་པ་མ་ཡིན་ཏེ་སངས་རྒྱས་ཀྱིས་མ་གཟིགས་པའི་ཕྱིར་དང༌། མེད་པ་མ་ཡིན་ཏེ་འཁོར་བ་དང་མྱ་ངན་ལས་འདས་པའི་གཞི་བྱེད་པའི་ཕྱིར་རོ། །
དཔེར་ན་མེའི་དངོས་པོ་དེ་ཡོད་པར་ཁས་བླངས་ཤིང༌། ཆུའི་དངོས་པོ་དེ་མེད་པར་ཁས་བླངས་ན་དེ་དངོས་གནས་འགལ་བ་ཡིན། གཅིག་ཡོད་པ་ཡིན་ལ་གཅིག་མེད་པ་རེད་ཅེ་ན། དེ་དངོས་ནས་འགལ་བ་ཡིན། དེ་ལྟ་བུ་མ་ཡིན་པར་སངས་རྒྱས་ཀྱིས་སེམས་ཀྱི་གནས་ལུགས་དེ་ཡོད་པ་ཡང་མིན་པ་མེད་པ་ཡང་མིན་པ་གཉི་ག་ཡང་མིན་པ་ལ་བཞག་ཡོད། དེ་ཡོད་པ་ཡང་མ་ཡིན་པ་མེད་པ་ཡང་མ་ཡིན་པ་ཡོད་མེད་གཉི་ག་མེད་པ་ཅན་ཞིག་ཡིན་པའི་ཕྱིར་ན་འགལ་བའི་ཚུལ་དུ་ཡང་གསུངས་མེད།
ཟུང་འཇུག་དབུ་མའི་ལམ་ཞེས་གསུངས་པ་ནི། ཟུང་འཇུག་གསུང་རྒྱུ་འདི་སེམས་ཀྱི་གནས་ལུགས་ངོ་བོ་སྟོང་པ་ཡིན་བཞིན་དུ་མྱ་ངན་ལས་འདས་པ་དང་འཁོར་བའི་ཀུན་རྫོབ་ཀྱི་ཆོས་ཐམས་ཅད་སྣང་དུ་རུང་བ་སྟེ་དེ་གཉིས་ཟུང་དུ་འཇུག་པ། དབུ་མའི་ལམ་གསུངས་དུས་ཕྱོགས་གང་དུའང་མ་ལྷུང་བ་མཐའ་ཐམས་ཅད་དང་བྲལ་བའི་ཚུལ་ལ་དབུ་མའི་ལམ་ཞེས་མིང་བཏགས་པ་རེད། ཡོད་པ་རྟག་པའི་མཐའ་ལ་ཡང་མ་ལྷུང༌། མེད་པ་ཆད་པའི་མཐའ་ལ་ཡང་མ་ལྷུང༌། རྟག་ཆད་གཉི་གའི་མཐའ་ལས་འདས་པས་ན་མཐའ་དང་བྲལ་བ་ཡིན།
དེ་ཡང་འཕགས་པ་ཀླུ་སྒྲུབ་ཀྱིས།
ང་ལ་ཁས་ལེན་མེད་པས་ན། །
ང་ནི་སྐྱོན་མེད་ཁོ་ན་ཡིན། །གསུངས་པ་ལྟར།
སེམས་ཡོད་ཟེར་ནས་ཁས་མ་བླངས། སེམས་མེད་ཟེར་ནས་ཁས་ཀྱང་མ་བླངས་པ་ཁས་ལེན་ཐམས་ཅད་དང་བྲལ་བས་སེམས་ཀྱི་གནས་ལུགས་དེ་ལ་གཞན་གྱིས་སྐྱོན་གཏན་ནས་འཕེན་རྒྱུ་མེད་པ་སྟེ་སྐྱོན་དང་བྲལ་བ་དེ་ལ་མཐའ་བྲལ་གསུངས་པ་ཡིན། སེམས་ཀྱི་གནས་ལུགས་ཡང་དག་པར་ཡོད་པ་དེ་མ་འཁྲུལ་པ་མ་ནོར་བར་ང་རང་ཚོ་སེམས་ཅན་ཐམས་ཅད་ཀྱིས་རྟོགས་པར་ཤོག་ཅེས་སྨོན་ལམ་བཏབ་པ་རེད།
སེམས་ཀྱི་གནས་ལུགས་དེ་དབྱིབས་དང་ཁ་དོག་གང་གི་ཆ་ནས་མ་མཐོང་ན་ཡང་དེ་མེད་པ་ནི་མ་ཡིན་ཏེ། འཁོར་འདས་ཀྱི་རྩ་བའམ་གཞི་མ་ལྟ་བུ་འདི་ཡིན་པར་ཁྱེད་རང་ཚོས་ཧ་གོ་བར་བྱེད་ཐོས་པར་བྱེད། དེ་ཐོས་པ་ལ་བརྟེན་ནས་ཤེས་རབ་ཅིག་སྐྱེ་བ་ཡིན་ལ། དེ་ནས་རང་གིས་ཞི་གནས་དང་ལྷག་མཐོང་ལ་སོགས་པ་བསྒོམས་ནས་སེམས་ཀྱི་གནས་ལུགས་ལ་བསམ་ཞིང་དཔྱད། དངོས་གནས་སེམས་དེ་ངོ་བོ་བདེན་པར་མ་གྲུབ་ཀྱང་གསལ་བའི་ཆ་ནས་འཁོར་འདས་ཀྱི་སྣང་བ་བྱུང་བ་དང༌། སེམས་དེ་དབྱིབས་དང་ཁ་དོག་གང་གི་ཆ་ལ་ཡང་མི་འདུག སྐྱེ་བའི་ཡུལ་ཡང་མི་འདུག་ལ་ལུས་ཕྱི་ནང་གང་ལ་ཡང་གནས་པའི་ཡུལ་མི་འདུག འགག་ན་ཡང་དེ་འདྲ་བྱས་ནས་འགགས་སོང་ཟེར་བའི་འགགས་པའི་ཚུལ་ཡང་མི་ཤེས་པ། སྐྱེ་འགག་གནས་གསུམ་གྱི་རང་བཞིན་ལས་འདས་པ་ཞིག་རེད་འདུག་བསམ་ན་དེ་བསམ་པའི་ཤེས་རབ་དང༌། དེའི་ཚེ་སེམས་ཀྱི་གནས་ལུགས་ཅུང་ཟད་ཧ་གོ་ཡོང་བ་ཡིན།
དུས་དང་རྣམ་པ་ཀུན་ཏུ་ཞི་གནས་དང་ལྷག་མཐོང་བསྒོམས་ན་དེ་གོམས་པའི་སྟོབས་ཀྱིས་དངོས་ནས་སེམས་དེ་ཉིད་སྤྲོས་པ་ཐམས་ཅད་དང་བྲལ་བའི་རང་བཞིན་ཅན་ཞིག་ཡིན་པ་དང༌། ཕྱི་ཀུན་རྫོབ་ཀྱི་ཆོས་དེ་དག་ཐམས་ཅད་དངོས་གནས་སེམས་ཀྱི་སྣང་ཆ་ཡིན་པ། སྣང་ན་ཡང་སྣང་བའི་ངོ་བོ་ཐམས་ཅད་མ་གྲུབ་པ་ཡིན་པར་དངོས་གནས་ཡང་དག་པ་ཞིག་རྟོགས་ཡོང་གི་རེད། དེ་ཡང་བསྒོམ་པའི་སྟོབས་ལས་ཡོང་བ་ཡིན་ནོ། །སེམས་དེ་ནི་ཐམས་ཅད་ཡོད་པ་དང་མེད་པ་སྤྲོས་པ་ཐམས་ཅད་དང་བྲལ་བ་དེ་ངེས་པའོ་གསུངས་པ་དེ་ང་རང་ཚོའི་སེམས་ལ་ཉམས་སུ་མྱོང་ནས་ཧ་གོ་ཡི་ཡོད་པ་རེད།
ཡིན་པ་དང་མ་ཡིན་པའི་མཐའ་སྤོང་བ་བཤད་པ་ནི།
འདི་ཡིན་ཞེས་པ་གང་གིས་མཚོན་པ་མེད། །
འདི་མིན་ཞེས་བྱ་གང་གིས་བཀག་པ་མེད། །
བློ་ལས་འདས་པའི་ཆོས་ཉིད་འདུས་མ་བྱས། །
ཡང་དག་དོན་གྱི་མཐའ་ནི་ངེས་པར་ཤོག །ཅེས་གསུངས་ཏེ།
ཆོས་ཉིད་ཀྱི་གནས་ཚུལ་ནི་འདི་ལྟར་རོ་ཞེས་མཚོན་བྱེད་ཀྱི་དཔེ་ནི་གཏན་ནས་མེད་པའི་ཕྱིར་རོ། །དེ་བས་ན་མཚོན་བྱེད་ཀྱི་དཔེ་ཙམ་མིན་པར་མཚན་ཉིད་སོགས་ཀྱིས་ཀྱང་འདིའོ་ཞེས་མཚོན་མི་ནུས་སོ། །འདི་ནི་མིན་ནོ་ཞེས་བཀག་དགོས་པར་འདོད་ནའང་བཀག་པའི་ཡུལ་མེད་པ་ཡིན། སོ་སོ་སྐྱེ་བོའི་བློ་ལས་འདས་པའི་ཆོས་ཉིད་འདུས་མ་བྱས་པའི་རང་བཞིན་ནམ་སེམས་ཀྱི་གནས་ལུགས་ཡང་དག་པའི་དོན་དེ་སེམས་ཅན་ཐམས་ཅད་ཀྱིས་རྟོགས་པར་ཤོག་ཅེས་སྨོན་ལམ་བཏབ་པ་རེད།
དེའི་འགྲེལ་བའི་དབང་དུ ་བྱས་ན་ཡིན་པ་མིན་པ་གང་ཡང་མེད་པའི་འདུས་མ་བྱས་པའི་རང་བཞིན་དེའི་དོན་ནི་སྔར་ཡོད་མེད་བཀག་པ་ཡིན་ཞིང༌། ཡོད་པ་མེད་པ་གཉིས་ཀར་བཀག་པ་ཉིད་ཀྱིས་ཤེས་པར་ནུས་ཀྱང་དེའི་དོན་དག་ཅུང་ཟད་བརྗོད་ན། གོང་དུ་ཡོད་པ་མེད་པ་བཀག་པ་ཇི་བཞིན་སེམས་འདི་ཡིན་པ་དང་མ་ཡིན་པའི་མཐའ་དང་བྲལ་བ་སྟེ་དེ་གཉིས་ཀ་ལས་འདས་པ་ཅན་ཞིག་ཡིན། སེམས་ཀྱི་རང་བཞིན་མཐའ་བྲལ་ནི་ངོ་བོ་སྟོང་ལ་རང་བཞིན་གསལ་བ་ཡོད་པ་དང་མེད་པའི་ཕྱོགས་གང་དུའང་མ་ལྷུང་བ། རྟག་ཆད་ཀྱི་ཕྱོགས་ལའང་མ་ལྷུང་བའི་རང་བཞིན། མདོར་ན་ཡོད་མེད་ཐམས་ཅད་ཀྱི་མཐའ་དང་བྲལ་བ་ཅན་ཞིག་རེད།
མཐའ་དང་བྲལ་བའི་གསལ་སྟོང་ཟུང་དུ་འཇུག་པའི་སེམས་དེ་ལ་མཚན་མི་འདྲ་བ་མང་པོ་བཏགས་ཡོད་པ་རེད། སྤྱིར་བཏང་མིང་བཏགས་པའི་སྐབས་སུ་མིང་གདགས་བྱའི་བརྗོད་བྱའི་དོན་བསྟན་དགོས་པ་དང༌། དངོས་པོའམ་ཆོས་དེའི་མཚན་ཉིད་དང་འབྲེལ་བ་ཡོད་པའི་སྒོ་ནས་མིང་བཏགས་ཀྱི་ཡོད་པ་ཡིན། སྤྱིར་བཏང་འཇིག་རྟེན་ཀུན་རྫོབ་ཀྱི་ཆོས་ལ་མིང་བཏགས་པ་ན་མི་ཡི་སྤྱི་མིང་ལ་སྨྲ་ཤེས་དོན་གོ་བ་མིའི་མཚན་ཉིད་ཟེར་ལ། སྨྲ་ཤེས་པའམ་སྐད་ཆ་བཤད་ཤེས་པ་དང༌། ཕ་རོལ་པོས་ཚུར་སྐད་ཆ་ལབ་ཡོང་ན་ང་རང་གིས་ཧ་གོ་བ་དེ་འདྲ་འདི་མིའི་མཚན་ཉིད་རེད། དེ་ནས་ནོག་ལྐོག་ཤལ་དང་ལྡན་པ་བ་གླང་གི་མཚན་ཉིད་ཅེས་མཚན་ཉིད་དེ་བ་གླང་གཅིག་པོ་ལ་མ་གཏོགས་གཞན་སུ་ལ་ཡང་མི་འཇུག་པ་ལ་བརྟེན་ནས། ནོག་ལྐོག་ཤལ་དང་ལྡན་པ་ལ་བ་གླང་ཞེས་མིང་བཏགས་པ་ཡིན།
དེ་ལྟར་དུ་འཇིག་རྟེན་གྱི་ཆོས་ཐམས་ཅད་ལ་མཚོན་བྱ་དང་མཚོན་བྱེད་འབྲེལ་ནས་མིང་འདོགས་རྒྱུ་ཡོད་པ་ལྟར། སེམས་ཀྱི་གནས་ལུགས་ཕྱག་རྒྱ་ཆེན་པོ་དེ་ལའང་སྤྱིར་བཏང་གི་མིང་འདྲ་མིན་སྣ་ཚོགས་བཏགས་ཡོད་པ་ཡིན་ན་ཡང་མཚོན་བྱ་དང་མཚོན་བྱེད་འབྲེལ་བའི་སྒོ་ནས་མིང་གདགས་རྒྱུ་ཡོད་པ་མ་ཡིན།
ད་དེ་ལ་གང་གིས་མཚོན་པ་མེད་ཅེས་གསུངས་པ་ནི། སངས་རྒྱས་ཀྱིས་སེམས་དེ་ལ་སྟོང་པ་ཉིད་དང་སྐྱེ་བ་མེད་པ་དང་ཟུང་དུ་འཇུག་པ་དང་དོན་དམ་པ་དང་ལྷན་ཅིག་སྐྱེས་པ་དང་བདེ་བ་ཆེན་པོ་ལ་སོགས་པ་དེ་འདྲའི་མིང་སྙན་པོ་དང་མིང་ལེགས་པོ་མང་པོ་ཞིག་སེམས་དེ་ལ་གསུངས་ཡོད་ན་ཡང་དོན་དམ་པའི་དབང་དུ་བྱས་ན་མིང་དེ་རྣམས་གསུངས་པ་ཙམ་མ་གཏོགས་མིང་དེ་དང་མཐུན་པའི་སེམས་ཀྱི་གནས་ལུགས་ཀྱི་མཚན་ཉིད་དེ་མཚོན་བྱ་དང་མཚོན་བྱེད་གཉིས་འབྲེལ་ཐུབ་ཀྱི་མ་རེད། དེ་ལ་མཚོན་པར་བྱ་བའི་ཆོས་གཏན་ནས་མ་གྲུབ་པའི་ཕྱིར་ན་གང་གིས་ཀྱང་མཚོན་པར་མི་ནུས་སོ། །དེའང་མཚོན་པར་མི་ནུས་པའི་རྒྱུ་མཚན་ནི། དཔེར་ན་སེམས་ཀྱི་གནས་ལུགས་དེ་ཉིད་གསལ་སྟོང་ཟུང་དུ་འཇུག་པ་ཡོད་མེད་ཐམས་ཅད་ཀྱི་མཐའ་ལས་འདས་པའི་ཕྱིར་ན་དེ་ལ་མཚོན་པར་བྱ་བའི་ཡུལ་གཏན་ནས་མ་གྲུབ་པའི་ཕྱིར་རོ། །
འདི་མིན་ཞེས་བྱ་གང་གིས་བཀག་པ་མེད། །ཅེས་པ་སེམས་ནི་འདི་མ་རེད་ཅེས་ཚིག་གི་སྒོ་ནས་བཀག་མི་ཐུབ་ཅིང༌། གལ་སྲིད་བཀག་ན་ཡང་གཅིག་དང་དུ་མ་ལ་སོགས་པ་གཅིག་དུ་བྲལ་གྱི་རིགས་པས་ཕར་འགོག་པར་བྱེད་དགོས་ལ། གཅིག་དུ་བྲལ་གྱི་རིགས་པ་ནི། དཔེར་ན་གཅིག་ཅེས་པ་འདི་མ་གྲུབ་ན་དུ་མ་བརྗོད་རྒྱུ་འདི་དང་པོ་ནས་གཞི་མ་གྲུབ་པ་ཡིན། དུ་མ་བརྗོད་རྒྱུ་དེ་མ་གྲུབ་ན་གཅིག་བརྗོད་རྒྱུ་འདི་གང་ནས་ཀྱང་མ་གྲུབ།
དེ་ལྟར་རྟག་ཆད་དང་འགྲོ་འོང་ལ་སོགས་པ་རིགས་པའི་རྣམ་གྲངས་དུ་མའི་སྒོ་ནས་སེམས་འདི་བཀག་ཀྱང་དེའི་རང་བཞིན་ཉམས་པར་མི་འགྱུར་བ་དང་མི་ཞིག་པའི་ཕྱིར་ན་བཀག་པ་ཡང་མེད་ཅེས་པ་སྟེ། དེ་འདྲ་བའི་རིགས་པ་མང་པོ་ཞིག་གིས་སེམས་འདི་མེད་པར་བཀག་ན་ཡང་སེམས་ཀྱི་གནས་ལུགས་གསལ་སྟོང་ཟུང་དུ་འཇུག་པ་དེ་ཉམས་པར་མི་འགྱུར་བ་དང༌། སེམས་ཀྱི་རང་བཞིན་ནི་ཡེ་ནས་གཅིག་དུ་མ་དང་རྟག་ཆད་དང་འགྲོ་བ་དང་འོང་བ་ལ་སོགས་པའི་མཐའ་ཐམས་ཅད་དང་བྲལ་བ་ཡིན་པའི་ཕྱིར་ན་དེ་ལྟ་བུའི་ཚིག་གིས་བཀག་ན་ཡང་དེ་ལ་སྐྱོན་གང་ཡང་མི་ཡོང་བ་ཡིན་ཏེ། དེ་ནི་དེ་ལྟར་མ་ཡིན་ནོ་ཞེས་བཀག་ཀྱང་དགག་བྱའི་གཞི་དེ་ཉིད་མ་གྲུབ་པའི་ཕྱིར་ན་དགག་ཏུ་མེད་དོ། །
དགག་པར་བྱ་བའི་གཞི་དེ་རྟག་པ་དང་ཆད་པ་དང་འགྲོ་བ་དང་འོང་བ་དང་སྐྱེ་བ་དང་འགག་པ་ལ་སོགས་པའི་སྐྱོན་ཐམས་ཅད་དང་བྲལ་བ་ཡིན་པའི་ཕྱིར་ན་གཞི་དེ་ལ་དེ་འདྲ་བའི་སྐྱོན་གཏན་ནས་མ་གྲུབ། དེ་མ་གྲུབ་པས་ན་དེར་ཇི་ཙམ་བཀག་ཀྱང་དེར་སྐྱོན་མི་ཡོང་བའི་ཕྱིར་ན་དགག་ཏུ་མེད་དོ། །
བློ་ལས་འདས་པའི་ཆོས་ཉིད་འདུས་མ་བྱས། །གསུངས་པ་ནི་སེམས་ཀྱི་གནས་ལུགས་དེ་ཡོད་པ་ཡང་མ་ཡིན་མེད་པ་ཡང་མ་ཡིན་པ་མཐའ་ཐམས་ཅད་དང་བྲལ་བའི་ཕྱིར་ན་སོ་སྐྱེའི་བློའི་སྤྱོད་ཡུལ་ལས་འདས་པ་རེད། སེམས་ཀྱི་གནས་ལུགས་དེ་སོ་སྐྱེའི་བློ་ལས་འདས་པའི་འདས་ཚུལ་ཇི་ལྟར་ཡིན་ཞེ་ན། དཔེར་ན་ད་ལྟ་ང་རང་ཚོས་བླ་མ་དམ་པའི་གདམས་ངག་དང་མན་ངག་ཟབ་མོ་དང་དབང་དང་བྱིན་རླབས་ལ་སོགས་པ་གང་ཡང་མི་ལྡན་པར་སོ་སྐྱེ་སྤྱིར་བཏང་བ་རྣམས་ཀྱིས་སེམས་ཀྱི་གནས་ལུགས་ལ་བརྟག་ཅིང་དཔྱད་ན་བློ་ལས་འདས་པའམ་མཐའ་ཐམས་ཅད་དང་བྲལ་བའི་གནས་ལུགས་དེ་རྟོགས་མི་ཐུབ་པའི་ཕྱིར་ན་བློ་ལས་འདས་པ་ཞེས་གསུངས་པ་ཡིན།
ཚད་མའི་རིག་པས་ཀྱང་སེམས་ཀྱི་གནས་ལུགས་དེ་ཇི་ལྟར་ཡོད་མེད་ལ་བརྟག་ཅིང་དཔྱད་ན་གནས་ལུགས་དེ་ཧ་གོ་དཀའ་བ་ཡིན། ཚད་མའི་རིག་པ་ལ་མཁས་ཀྱང་ཀུན་རྫོབ་ཏུ་སྣང་བའི་ཆོས་ཐམས་ཅད་ཀྱི་རྒྱུ་དང་རྐྱེན་དང་བྱེད་ལས་དང་ནུས་པ་ལ་སོགས་པ་ཡང་དག་པ་ཞིག་རྟོགས་ཐུབ་པ་དང༌། དངོས་པོ་དེ་དང་དེ་འདྲ་བ་ཞིག་ལ་ནུས་པ་དེ་དང་དེ་འདྲ་བ་ཞིག་ཡོད་པ་དང༌། དངོས་པོ་དེ་ཡི་ནུས་པ་དེ་དངོས་པོ་འདི་ལ་བརྟེན་ནས་ཡོང་གི་ཡོད་པ་སོགས་ཧ་གོ་བའམ་རྟོགས་ཐུབ་པ་ཙམ་ཞིག་རེད། དེ་ལྟར་སོ་སྐྱེ་རྣམས་ཀྱིས་སེམས་ཀྱི་གནས་ལུགས་ལ་བརྟག་ཅིང་དཔྱད་ན་སེམས་ཀྱི་གནས་ལུགས་རྟོགས་པར་མི་ནུས་པས་ན་བློ་ལས་འདས་པ་ཞེས་གསུངས་པའོ། །
སྤྱིར་བཏང་ཀུན་རྫོབ་བདེན་པའི་ཆོས་ལ་བརྟག་ཅིང་དཔྱད་ན་ཆོས་མངོན་པའི་ནང་ལ་སངས་རྒྱས་ཀྱིས་མང་པོ་གསུངས་ཡོད་ཅིང༌། སྤྱིར་བཏང་ཀུན་རྫོབ་བདེན་པའི་ཆོས་དེ་ཐམས་ཅད་དང་པོར་གཟུང་བ་རྡུལ་ཕྲན་ཆ་མེད་རྡུལ་གཅིག་ལ་རྩ་ནས་ཆ་དབྱེ་རྒྱུ་མེད་པ་ཞིག་ལ་གཞིར་བྱས་ནས་རིམ་བཞིན་དུ་རྡུལ་ཕྲན་དྲུག་གིས་བསྐོར་ནས་དེ་ལ་ཆ་ཡོད་པར་གྱུར་ནས། དེ་ལྟར་རིམ་བཞིན་དུ་རྡུལ་ཕྲན་མང་པོ་ཞིག་འཛོམས་ནས་དངོས་གནས་རི་དང་ཁང་པ་དང་ས་དང་ཆུ་དང་མེ་དང་རླུང་ལ་སོགས་པ་ཐམས་ཅད་རྡུལ་ཕྲན་མང་པོ་བསགས་པ་ལ་བརྟེན་ནས་སྣང་ཐུབ་པ་དང༌། སྣང་བ་ཙམ་དུ་མ་ཟད་དངོས་པོ་དེ་དག་གི་བྱེད་ལས་ཤུགས་ཆེ་བ་ལ་སོགས་པ་ཐམས་ཅད་ཀྱང་རྡུལ་ཕྲན་དེ་ལ་བརྟེན་ནས་བྱུང་གི་ཡོད་པར་གསུངས་ཡོད།
སངས་རྒྱས་ཀྱིས་གསུངས་པ་ལྟར་ད་ལྟ་ཕྱི་རྒྱལ་གྱི་ཚན་རིག་པ་རྣམས་ཀྱིས་བརྟག་ཅིང་དཔྱད་དུས་ཁོ་རང་ཚོས་དངོས་གནས་དེ་འདྲ་བ་མཐོང་བའམ་ཡང་དག་པར་རྟོགས་པ་ལ་བརྟེན་ནས་རྡུལ་ཕྲན་གྱི་ལས་ཀ་མི་འདྲ་བ་བྱེད་དུས་ད་ལྟ་དངོས་པོ་ཐམས་ཅད་ནུས་ཤུགས་ཆེན་པོ་ཡོད་པ་དེ་འདྲ་བཟོ་ཐུབ་ཀྱི་ཡོད་པ་རེད། དེ་དག་ནི་སོ་སྐྱེའི་བློ་ཡི་སྤྱོད་ཡུལ་དུ་གྱུར་པ་ཞིག་ཡིན། སངས་རྒྱས་ཀྱིས་ཆོས་མངོན་པའི་ནང་དུ་འབྱུང་བ་ཐམས་ཅད་རྡུལ་ཕྲན་ལས་གྲུབ་པའི་ཚུལ་གསུངས་པ་དེ་དང་ཚན་རིག་གིས་བརྟག་དཔྱད་བཏང་བ་གཉིས་མཚུངས་པ་རེད། སངས་རྒྱས་ཀྱིས་གསུངས་པ་དེ་ཚན་རིག་པས་ཀྱང་དངོས་སུ་རྟོགས་པ་རེད། དེ་འདྲ་བ་རྡུལ་ཕྲན་གྱི་ནུས་པ་དེ་སོ་སོར་རྟོགས་ནས་དངོས་སུ་དངོས་པོའི་སྣང་ཚུལ་ལ་སོགས་པ་བཟོ་ཐུབ་ཀྱི་ཡོད་ན་ཡང་སེམས་ཀྱི་གནས་ལུགས་ཡང་དག་པ་དེ་ལ་དེ་འདྲ་བའི་རིག་པས་བརྟག་ཅིང་དཔྱད་ན་མཐོང་མི་ནུས་པ་དང་ཤེས་མི་ནུས་པས་ན་དེ་སོ་སྐྱེའི་བློ་ཡི་སྤྱོད་ཡུལ་ལས་འདས་པ་ཅན་ཞིག་ཡིན་གསུངས་པའོ། །
དཔེར་ན་རིག་པ་ཅན་ཐམས་ཅད་ཀྱིས་གནམ་གྲུ་འདྲ་བོ་བཟོ་བའི་སྐབས་སུ་དང་པོར་མི་གཅིག་གིས་བསམ་བློ་བཏང་ནས་དེབ་ཅིག་ལ་བྲིས། དེ་ནས་རིམ་བཞིན་འཕྲུལ་ཆས་ཀྱི་རིགས་ཐམས་ཅད་བཟོས་ཡོང་བ་ཞིག་རེད། དེ་ཡང་དངོས་པོ་སོ་སོའི་ནུས་པ་དེ་ཧ་གོ་ནས་གནམ་གྲུ་དང་ཀམ་པིའུ་ཊར་དང་ཀྲེ་ལེ་ཕོན་དང་པར་ཆས་ལ་སོགས་པ་འཕྲུལ་ཆས་མི་འདྲ་བ་མང་པོ་རིག་པས་བརྟག་ཅིང་དཔྱད་ནས་བཟོ་ཐུབ་ཀྱི་ཡོད་པ་ཡིན། ད་དེ་ལྟ་བུ་ང་རང་ཚོ་སོ་སོ་སྐྱེ་བོ་ཡིས་བསམ་བློ་བཏང་ནས་བཟོས་ཡོང་བའི་ཆོས་ཐམས་ཅད་ཀུན་རྫོབ་བདེན་པ་ལ་བཞག་དགོས་པ་ཡིན།
དོན་དམ་པ་ནི་ཅི་ཡིན་ཞེ་ན། སེམས་ཀྱི་གནས་ལུགས་ཀྱི་ཆ་ནས་དོན་དམ་པ་བཤད་པ་རེད། དེ་ལ་ང་རང་ཚོ་སོ་སོ་སྐྱེ་བོས་བསམ་བློ་བཏང་ན་གཏན་ནས་ཧ་གོ་བ་མིན་ཏེ། དོན་དམ་ཀུན་རྫོབ་ཀྱི་བློའི་ཡུལ་དུ་བྱེད་པ་མི་སྲིད་པའི་ཕྱིར་རོ། །ཞི་བ་ལྷས།
དོན་དམ་བློ་ཡི་སྤྱོད་ཡུལ་མིན། །
བློ་ནི་ཀུན་རྫོབ་ཡིན་པར་འདོད། །ཅེས་པ་ལྟར།
ཀུན་རྫོབ་ཁོ་ནའི་རྩོལ་བ་ལ་བརྟེན་ནས་ཀུན་རྫོབ་ཀྱི་སེམས་ཀྱིས་བསམ་བློ་བཏང་སྟེ་ཀུན་རྫོབ་ཀྱི་ཆ་ཡང་དག་པ་ཞིག་རྟོགས་ན་ཡང་དོན་དམ་པའི་ཡུལ་དེ་བློ་དེ་ཡིས་རྟོགས་མི་ནུས་པ་ཡིན། དོན་དམ་སེམས་ཀྱི་གནས་ལུགས་ནི་དེས་མཐོང་བ་མིན། དོན་དམ་སེམས་ཀྱི་གནས་ལུགས་ཡང་དག་པར་རྟོགས་མཁན་གང་ཟག་ཅིག་ཡོད་ན་ཀུན་རྫོབ་ཀྱི་ཆ་ཐམས་ཅད་རང་བཞིན་གྱིས་རྟོགས་པར་འགྱུར་རོ། །
འོ་ན་དེ་འདྲ་བའི་དོན་དམ་པའི་ཡུལ་དེ་སོ་སྐྱེའི་བློ་ཡི་སྤྱོད་ཡུལ་ལས་འདས་པ་ཡིན་ན། ང་རང་ཚོ་ཡིས་གང་འདྲ་ཞིག་བསྒོམ་དགོས་པ་དང་བསྒོམས་ན་ཕན་ཡོན་ཅི་འདྲ་ཡོད་པ་དང༌། ཅི་འདྲ་བྱས་ནས་སེམས་ཀྱི་གནས་ལུགས་རྟོགས་ཀྱི་རེད་ཅེས་བསམ་ན། ང་རང་ཚོ་སོ་སོ་སྐྱེ་བོ་ཡིན་ན་ཡང་སོ་སྐྱེ་ཐ་མལ་པ་དང་གཅིག་པ་མ་ཡིན་ཏེ། ང་རང་ཚོས་དང་པོ་སངས་རྒྱས་བཅོམ་ལྡན་འདས་ཀྱི་ཆོས་སྒོ་ལ་ཞུགས་ཚར་བ་དང༌། ཆོས་སྒོར་ཞུགས་ནས་བླ་མ་དགེ་བའི་བཤེས་གཉེན་ཐམས་ཅད་ལས་དབང་དང་གདམས་ངག་ལ་སོགས་པ་མི་འདྲ་བ་མང་པོ་ཐོབ་ཚར་བ་དང༌། བླ་མའི་གདམས་ངག་ཐམས་ཅད་ད་ག་ཙམ་བླ་མ་ཞིག་གིས་བརྩམས་བཞག་པ་དང་བླ་མའི་སེམས་ཀྱིས་བཟོས་བཞག་པ་དེ་འདྲ་མ་ཡིན། དེ་ནི་རྡོ་རྗེ་འཆང་ནས་བཟུང་སྟེ་བརྒྱུད་པའི་བླ་མ་ཐམས་ཅད་ཀྱི་གདམས་ངག་དང་མན་ངག་ཟབ་མོ་དེ་ལ་བརྟེན་ནས་བླ་མ་ཐམས་ཅད་སངས་རྒྱས་ཀྱི་ས་ལ་ཕེབས་སོང་བ་ཡིན། དེ་ཡིན་དུས་ད་ལྟ་ང་རང་ཚོ་དེ་ཡི་གདམས་ངག་གི་ལམ་ཉམས་སུ་ལེན་མཁན་གྲས་ལ་སླེབས་ཡོད་པ་ཡིན་དུས་ང་ཚོ་སོ་སོ་སྐྱེ་བོ་ཐ་མལ་པ་དང་གཅིག་པ་མ་ཡིན། འཇམ་མགོན་ཀོང་སྤྲུལ་རིན་པོ་ཆེའི་གསུང་མགུར་ལས།
མི་ང་རང་ངན་ཡང་བླ་མ་བཟང༌། །
སྙིང་རུས་ཆུང་ཡང་གདམས་ངག་ཟབ། །ཅེས་པ་ལྟར།
ང་རང་ལ་ཡོན་ཏན་གང་ཡང་མེད་པའི་མི་སྡུག་པོ་ཅན་ཞིག་ཡིན་རུང་ང་རང་ལ་བླ་མ་བཟང་པོ་ཡོད་པ་དང༌། རང་ལ་སྙིང་རུས་དང་བཟོད་པ་སོགས་ཤུགས་ཆེན་པོ་རྩ་ནས་མེད་ན་ཡང་ང་རང་ལ་བླ་མའི་གདམས་ངག་ཟབ་མོ་ཞིག་ཡོད་ཅེས་གསུངས་པ་བཞིན་རེད།
སྤྱིར་བཏང་ཀརྨ་བཀའ་བརྒྱུད་ཀྱི་ཆོས་ཀྱི་སྒོ་ལ་འཇུག་པ་ཐམས་ཅད་ཀྱི་སྤྱིའི་རྩ་བའི་བླ་མ་ཁྱད་པར་དུ་འཕགས་པ་༧དཔལ་རྒྱལ་བའི་དབང་པོ་ཀརྨ་པ་ཡིན་པ་དང༌། ང་རང་ཚོ་སོ་སོ་སྐྱེ་བོ་ཡིན་ན་ཡང་ང་ཚོ་ཐམས་ཅད་ཀྱི་རྩ་བའི་བླ་མ་སངས་རྒྱས་ཀརྨ་པ་སངས་རྒྱས་ཐམས་ཅད་ཀྱི་ཕྲིན་ལས་གཅིག་ཏུ་འདུས་པའི་རང་གཟུགས་ད་ལྟ་སྐུ་དངོས་སུ་བཞུགས་ཡོད་པ་དང༌། ང་ཚོ་ལ་སྙིང་རྗེ་དང་བཟོད་པ་དང་བརྩོན་འགྲུས་སོགས་མེད་ན་ཡང་སྔོན་ཏཻ་ལོ་དང་ནཱ་རོ་ལ་སོགས་པ་སངས་རྒྱས་ཀྱི་གོ་འཕང་ལ་ཕེབས་སོང་བའི་ལམ་ཟབ་མོའི་གདམས་ངག་ཁྱད་པར་དུ་འཕགས་པ་དེ་ང་རང་ཚོ་ལ་ད་ལྟ་ཡོད་པ་དང༌།
ད་ལྟ་ང་རང་ཚོས་མཚམས་རེ་བླ་མའི་རྣལ་འབྱོར་དང་བྱང་ཆུབ་ཀྱི་སེམས་དང་སོ་སོའི་ཡི་དམ་གྱི་བསྐྱེད་རིམ་དང་ཞི་གནས་དང་ལྷག་མཐོང་སོགས་སྒོམ་གྱི་ཡོད་པ་དེ་ཚོ་ཐམས་ཅད་ལམ་ཡིན། ད་ལྟ་ང་རང་ཚོས་ལམ་དེ་དག་སྒོམ་བཞིན་པས་ན་ང་ཚོ་ལམ་འདི་ཡི་ནང་ལ་ཡོད་པ་ཡིན། སྔོན་སངས་རྒྱས་དང་གྲུབ་ཆེན་ཏཻ་ལོ་པ་ལ་སོགས་པ་ཐམས་ཅད་ཀྱིས་ད་ལྟ་ང་རང་ཚོས་བསྒོམ་རྒྱུ་དེ་རང་བསྒོམས་ནས་ལམ་དེ་ཡི་སྟེང་ནས་སངས་རྒྱས་ཀྱི་ས་ལ་ཕེབས་སོང་བ་རེད་མ་གཏོགས་གྲུབ་ཆེན་རྣམས་ལ་དམིགས་བསལ་གྱི་སྒོམ་ཉམས་ལེན་ལོགས་ཀ་ཞིག་དང༌། ང་རང་ཚོ་ལ་སྒོམ་ཉམས་ལེན་དཀྱུས་མ་ཙམ་ཞིག་མ་གཏོགས་མེད་པ་དེ་འདྲ་བ་ནི་མིན་པས་ན་ལམ་གཅིག་པ་ཡིན།
རྗེ་བཙུན་མི་ལ་རས་པ་བྲག་དཀར་རྟ་སོ་དབུ་མའི་རྫོང་ལ་བཞུགས་པའི་སྐབས་སུ། གཏུམ་མོ་དང་ཕྱག་ཆེན་ལ་སོགས་པ་བརྩོན་འགྲུས་ཤུགས་ཆེན་པོའི་སྒོ་ནས་བསྒོམས་ཀྱང་ཉམས་དང་རྟོགས་པ་གཏན་ནས་ལེགས་པོ་ཞིག་སྐྱེ་མ་ཐུབ། ཉིན་གཅིག་མི་ལ་རས་པའི་མནལ་ལམ་ན་ཁོང་ཞིང་ཁ་ཞིག་བརྐོ་དགོས་པར་རྨིས་ནས་ཞིང་ཁ་དེའི་ས་ནི་ཤིན་དུ་སྲ་བོ་ཡོད་པ་ལ་བརྟེན་ནས་རྩ་ནས་བརྐོ་མ་ཐུབ། དེ་ནས་ཕར་ཕྱོགས་དེ་ན་ཆུ་ཞིག་ཡོད་པ་དེ་ཚུར་འཁུར་ཏེ་ཞིང་ཁ་དེ་ལ་ཆུ་མང་པོ་ཞིག་བླུགས་ནས་བརྐོས་དུས་ལས་སླ་པོར་བརྐོས་ཐུབ་པ་རེད། ཁོང་མནལ་སད་པའི་ཚེ་ན། ང་རང་ཐར་ལམ་ཕྱག་ཆེན་དང་གཏུམ་མོ་དེ་འདྲ་ཤུགས་ཆེན་པོ་བསྒོམས་པ་ལ་རྐྱེན་བྱང་ཆུབ་ཀྱི་སེམས་དེ་ངེས་པར་དུ་དགོས་ཀྱི་འདུག་དགོངས་སོ། །དེ་ནས་བཟུང་བྱང་ཆུབ་ཀྱི་སེམས་དང་གཏུམ་མོ་ཕྱག་ཆེན་མཉམ་དུ་བསྒོམས་པ་ལ་བརྟེན་ནས་ཁོང་ལ་ཉམས་དང་རྟོགས་པ་ཚད་མེད་པ་འབར་ཡོང་བ་རེད།
ང་རང་ཚོ་ལ་མི་ལ་རས་པ་ལྟ་བུའི་སྙིང་རུས་དང་བཟོད་པ་བརྩོན་འགྲུས་སོགས་ཤུགས་ཆེན་པོ་མེད་ཀྱང༌། ང་རང་ཚོ་ལ་རྡོ་རྗེ་འཆང་ནས་བཟུང་སྟེ་ད་ལྟའི་ཀརྨ་པ་བཅུ་དྲུག་པ་རིག་པའི་རྡོ་རྗེའི་བར་བརྒྱུད་པའི་གདམས་ངག་ཟབ་མོ་དེ་ཉིད་ང་རང་ཚོ་ལ་ཐོབ་ནས་ཡོད། དེ་འདྲ་བའི་གདམས་ངག་ཟབ་མོ་དེ་ང་རང་ཚོ་ལ་ཡོད་པར་ཧ་གོ་བ་ཙམ་མ་ཟད་ད་ལྟ་ང་རང་ཚོས་སྒོམ་ཡང་ཤེས་ཀྱི་ཡོད་པ་རེད། ཧ་གོ་ན་ཡང་རྩ་ནས་མ་བསྒོམས་ན་དེ་ཡི་ཉམས་རྟོགས་ཀྱི་ཡོན་ཏན་གཏན་ནས་འབྱུང་བ་མིན་ལ། ཉིན་མ་རེ་རེ་ལ་སྐར་མ་ལྔ་རེ་བཅུ་རེ་ཉམས་ལེན་མ་བྱས་ན་ཉམས་རྟོགས་ཀྱི་ཡོན་ཏན་སྐྱེ་མི་ཐུབ་པ་ཡིན།
དཔེར་ན་ཡུ་རོབ་ལ་ཆ་བཞག་ན་སྔ་དྲོ་དང་ཉིན་དགུང་དགོང་མོ་ལ་སོགས་པ་རྟག་པར་ལས་ཀ་ཡོད་པ་རེད། ང་ཚོར་བཟའ་རྒྱུ་དང་བཏུང་རྒྱུ་ལ་སོགས་པ་ཐམས་ཅད་དགོས་ཚེ་ལས་ཀ་ནི་མ་བྱས་ཀ་མེད་རེད། རང་གི་ལུས་ངག་ཡིད་གསུམ་འདི་ལས་ཀ་ལ་བཏང་དུས་ནུས་ཤུགས་ཐམས་ཅད་ལས་ཀ་ལ་སོང་ནས། ཉམས་ལེན་བྱེད་པའི་དུས་ཡུན་ཐུང་ཐུང་མ་གཏོགས་ཉམས་ལེན་བྱེད་མི་ཐུབ་པ་དེ་འདྲ་ཡོད་པ་ཡིན། དེ་འདྲ་བའི་ལས་ཀ་ཤུགས་ཆེན་པོ་ཡོད་ན་ཡང་ལས་ཀ་དང་མཉམ་དུ་ཉམས་ལེན་བྱེད་ཐུབ་མཁན་ཚོས་བརྗོད་པ་ལྟར་ན་ཉམས་ལེན་ཡག་པོ་བྱེད་ཐུབ་ཀྱི་འདུག་ཟེར། །
ད་ལྟ་འདི་ན་སླེབས་ཚར་དུས་སྨོན་ལམ་འདེབས་པ་ལ་སོགས་པའི་ཉམས་ལེན་བྱེད་པའི་དུས་ཚོད་ཡིན་ཏེ། ས་གནས་འདིར་གནས་ཁྱད་པར་ཅན་འཕགས་པ་ཤིང་ཀུན་དང་བྱ་རུང་ཁ་ཤོར་དང་ཡང་ལེ་ཤོད་ལ་སོགས་པའི་གནས་ཆེན་དུ་མ་དང་ལྡན་པས་ས་གནས་འདིར་སླེབ་དུས། སྨོན་ལམ་ཡག་པོ་འདེབས་དགོས་པ་ཡིན། དེ་ཡང་སེམས་ཅན་ཐམས་ཅད་ཀྱི་དོན་དུ་མ་འོངས་པ་ལ་རང་ཉིད་ཀྱིས་སེམས་ཅན་ཐམས་ཅད་ཀྱི་དོན་འགྲུབ་ཐུབ་པའི་སྤྲུལ་པའི་སྐུ་དང་ལོངས་སྤྱོད་རྫོགས་པའི་སྐུ་ལྟ་བུར་འགྱུར་བ་དང༌། སེམས་ཅན་གང་ལ་གང་གདུལ་གྱི་ཚུལ་དུ་ངས་སེམས་ཅན་གྱི་དོན་འགྲུབ་ཐུབ་པར་ཤོག་ཅེས་དེ་འདྲ་བའི་སྨོན་ལམ་ཤུགས་ཆེན་པོ་འདེབས་དགོས་པ་ཡིན། སྔ་དྲོ་དང་དགོང་མོའི་ཆ་ལ་རང་རང་སོ་སོའི་དུས་ཚོད་དང་བསྟུན་ནས། ཡང་ན་ཡི་དམ་གྱི་བསྐྱེད་རིམ་དང་རྫོགས་རིམ་བསྙེན་པ་ཞི་གནས་དང་ལྷག་མཐོང་ལ་སོགས་པ་ལ་སྐར་མ་བཅུ་བཅོ་ལྔ་ཉི་ཤུ་ཙམ། ད་ལྟ་དུས་ཚོད་ཡོད་པའི་སྐབས་སུ་ཉམས་ལེན་བྱེད་དགོས་ཀྱི་ཡོད་པ་རེད། དེ་ལྟ་བུའི་བློ་འདས་དེ་ཉིད་ཆོས་ཐམས་ཅད་ཀྱི་ཆོས་ཉིད་དུ་བཞུགས་པའི་ཕྱིར་འདུས་མ་བྱས་པ་སྟེ་སྤྲོས་པའི་རྐྱེན་གཞན་གང་གིས་ཀྱང་འགྱུར་བ་མེད་དོ། །
ཡང་དག་དོན་གྱི་མཐའ་ནི་ངེས་པར་ཤོག །ཅེས་དེ་ལྟ་བུར་ཉམས་སུ་ལེན་ནས་ཡང་དག་པའི་དོན་གྱི་མཐའི་ངོ་བོ་སེམས་ཀྱི་གནས་ལུགས་དེ་སེམས་ཅན་ཐམས་ཅད་ཀྱིས་རྟོགས་པར་ཤོག་ཅེས་སྨོན་ལམ་བཏབ་པ་རེད།
ས་བཅད་གསུམ་པ་སྟོང་པ་དང་རྟེན་འབྱུང་གཉིས་ཟུང་དུ་འཇུག་པ་མི་འགལ་བར་བསྟན་པ་ནི།
འདི་ཉིད་མ་རྟོགས་འཁོར་བའི་རྒྱ་མཚོར་འཁོར། །
འདི་ཉིད་རྟོགས་ན་སངས་རྒྱས་གཞན་ན་མེད། །
ཐམས་ཅད་འདི་ཡིན་འདི་མིན་གང་ཡང་མེད། །
ཆོས་ཉིད་ཀུན་གཞིའི་མཚང་ནི་རིག་པར་ཤོག །ཅེས་གསུངས་ཏེ། 
སེམས་ཀྱི་གནས་ལུགས་མ་རྟོགས་པས་འཁོར་བ་ལ་འཁྱམས་པ་དང༌། སེམས་ཀྱི་གནས་ལུགས་རྟོགས་པ་ན་སངས་རྒྱས་ཞེས་མིང་དུ་བཏགས་པ་ཡིན། སེམས་ཀྱི་གནས་ལུགས་དེ་ལ་འདི་ཡིན་པ་དང༌། འདི་མིན་པ་ལ་སོགས་པའི་ཚིག་གིས་བརྗོད་པའི་ཡུལ་ཡང་མ་ཡིན་ལ། ཆོས་ཐམས་ཅད་ཀྱི་ཆོས་ཉིད་ཀུན་གཞིའི་མཚང་ནི་རིག་པར་ཤོག་ཅེས་སེམས་ཀྱི་གནས་ལུགས་ཀྱི་ཚུལ་དེ་ཉིད་སེམས་ཅན་ཐམས་ཅད་ཀྱིས་ཡང་དག་པར་མཐོང་བར་ཤོག་ཅེས་སྨོན་ལམ་བཏབ་པ་རེད།
འགྲེལ་པའི་སྒོ་ནས་ཅུང་ཟད་ཅིག་མར་བརྗོད་ན། གོང་དུ་བཤད་པའི་སེམས་དེ་ཉིད་ཡོད་པ་ཡང་མ་ཡིན། མེད་པ་ཡང་མ་ཡིན། ཡིན་མིན་ལ་སོགས་པ་སྤྲོས་པ་ཐམས་ཅད་དང་བྲལ་བ་རྒྱས་པར་གོང་དུ་བཤད་པ་བཞིན་གནས་ལུགས་སེམས་ཀྱི་གསང་གསལ་སྟོང་ཟུང་དུ་འཇུག་པའི་སེམས་ཀྱི་གནས་ལུགས་ཡང་དག་པ་དེ་ཉིད། ང་རང་ཚོས་མ་རྟོགས་པས་ན་འཁོར་བ་ལ་རྟེན་འབྲེལ་ལུགས་འབྱུང་གི་ངང་དུ་འཁོར་ནས་འཁྱམས་བསྡད་པ་ཡིན།
ལུགས་འབྱུང་ཟེར་དུས་རྒྱུ་རྐྱེན་རྟེན་འབྲེལ་ཏེ་གཅིག་རྒྱུ་བྱས། རྒྱུ་དེ་ལས་འབྲས་བུ་ཞིག་འབྱུང༌། ཡང་འབྲས་བུ་དེ་རྒྱུ་ལ་བཞག་ནས་ཡང་རྒྱུ་དེ་ལས་འབྲས་བུ་ཞིག་བྱུང་དེ་འདྲ་བ་ལ་གོ་བ་རེད། དེ་འདྲ་བའི་ལུགས་འབྱུང་གི་རྟེན་འབྲེལ་གྱི་ངང་ནས་འཁོར་བ་ལ་འཁྱམས་པ་དང༌། ལུགས་འབྱུང་གི་རྟེན་འབྲེལ་གྱི་རྩ་བ་ནི་མ་རིག་པ་རེད། མ་རིག་པ་ཞེས་པ་དེ་གོང་དུ་ཞུས་པ་ལྟར། གཞི་སེམས་ཀྱི་གནས་ལུགས་སྟོང་པ་ཉིད་དེའི་རང་རྩལ་གསལ་བའི་ཆ་དེ་སྟོང་པ་རང་རིག་རང་གསལ་ཡིན་པར་མ་རིག་ནས། ཕྱི་རོལ་གྱི་ཡུལ་དུ་གཟུང་བས་ན་དེ་ལ་མ་རིག་པ་ཞེས་མིང་བཏགས་པ་རེད། མ་རིག་པ་དེ་རྒྱུ་བྱས་ནས། དེའི་འབྲས་བུ་ལ་འདུ་བྱེད། འདུ་བྱེད་གསུང་རྒྱུ་དེ་སྟོང་པ་དེའི་སྒོ་ནས་དེའི་རང་རྩལ་གསལ་བ་དེ་འབྱུང་བའི་ནུས་པ་དེ་ལ་འདུ་བྱེད་ཅེས་བཞག་པ་རེད།
དེ་ཡང་ཀུན་མཁྱེན་རང་བྱུང་རྡོ་རྗེས་ཟབ་མོ་ནང་དོན་ལས།
འདུ་བྱེད་ཡིད་ཀྱི་གཡོ་བ་ནི། །
ཆུ་རླབས་ལྟ་བུར་གཡོས་པ་ལས། །གསུངས་པ་ལྟར།
དཔེར་ན་རྒྱ་མཚོ་ལ་རླུང་གཏན་ནས་མེད་པའི་སྐབས་སུ་རྦ་རླབས་མེད་པ་ཡིན། རྒྱ་མཚོ་དེ་ཤིན་ཏུ་འཇམ་པོར་བརྟན་པོར་གནས་ཡོད་པ་དེ་ལ་རླུང་ཞིག་གཡོས་ཡོང་ན་རླུང་དེ་ལ་བརྟེན་ནས་རྦ་རླབས་ཡོང་གི་ཡོད་པ་དཔེ་དེ་བཞིན་དུ་སེམས་ཀུན་བཏགས་དེའི་ངང་ལས་འདུ་བྱེད་ཀྱི་ནུས་པ་རླུང་ལྟ་བུ་དེ་སླེབས་ནས་རྣམ་རྟོག་ཅིག་སྐྱེས་ནས་གསལ་བའི་ཆ་དེ་བྱུང་བ་རེད། འདུ་བྱེད་དེ་རྒྱུ་ལས་བྱུང་ནས་རྒྱུ་དེ་ལ་བརྟེན་པའི་རྟེན་ཅིང་འབྲེལ་འབྱུང་གི་ཚུལ་དུ་མིག་གི་རྣམ་པར་ཤེས་པ་དང༌། རྣ་བའི་རྣམ་པར་ཤེས་པ་ལ་སོགས་པ་རྣམ་པར་ཤེས་པའི་ཚོགས་དྲུག་སྐྱེས་ཡོང་བ་ཡིན། ང་རང་ཚོའི་རྣམ་པར་ཤེས་པས་ལས་བསགས་པའི་རྒྱུ་ལ་བརྟེན་ནས། དེའི་འབྲས་བུ་ལ་ང་རང་ཚོའི་གཟུགས་ཀྱི་ཕུང་པོ་དེ་གྲུབ་ཡོང་བ་ཡིན། སྔོན་གྱི་ལས་ལ་བརྟེན་ནས་ད་ལྟའི་གཟུགས་ཀྱི་ཕུང་པོ་དེ་གྲུབ་པས་ཉེར་ལེན་གྱི་ཕུང་པོ་ཞེས་མིང་བཏགས་པ་རེད།
དེ་ནས་གཟུགས་ཀྱི་ཕུང་པོ་གྲུབ་པ་ལ་བརྟེན་ནས་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་སྟེ་བཞི་བྱུང་སྟེ། མཚམས་རེ་གཟུགས་ཀྱི་ཕུང་པོ་དེ་ལ་ཚོར་བ་བདེ་བ་དང་སྐབས་རེ་ཚོར་བ་སྡུག་བསྔལ་དང་མཚམས་རེ་ཚོར་བ་བཏང་སྙོམས་ཀྱི་ཚུལ་དུ་ཡོང་གི་ཡོད། ཚོར་བ་དེའི་ཡུལ་ཡིད་དུ་འོང་བ་ལ་བརྟེན་ནས་ང་རང་ལ་ཚོར་བ་བདེ་བ་ཐོབ་པ་དང༌། དེའི་ཡུལ་ཡིད་དུ་མི་འོང་བ་ལ་བརྟེན་ནས་ང་རང་ལ་ཚོར་བ་སྡུག་བསྔལ་སོགས་སྐྱེས་པ་ཡིན་ནོ། །ཚོར་བ་ལས་འདུ་ཤེས་དང༌། འདུ་ཤེས་དེ་ལ་བརྟེན་ནས་འདུ་བྱེད་ཀྱི་ཕུང་པོ་བྱུང་བ་ཡིན། འདུ་བྱེད་དེ་ནི་ལུས་ངག་གི་བྱ་བ་ལ་བཞག་པ་རེད། ང་རང་ཚོ་ལ་ཚོར་བ་བདེ་བ་སྐྱེ་བར་བྱེད་པའི་འདུ་བྱེད་པའི་ཡུལ་གྱིས་འདུ་ཤེས་ནས། ཡུལ་འདི་ཡིད་དུ་འོང་བས་ན་ང་རང་ཚོས་ཚུར་དྭང་དུ་ལེན་དགོས་ཀྱི་འདུག་ང་རང་ལ་འཐོབ་དགོས་ཀྱི་འདུག ང་རང་དུས་རྟག་ཏུ་ཡུལ་འདི་དང་མཉམ་དུ་ཡོད་དགོས་ཀྱི་འདུག ལུས་ཀྱི་ལས་ཀ་དང༌། ངག་གི་སྨྲ་བརྗོད། སེམས་ཀྱི་བསམ་བློ་ལ་སོགས་པ་ཐམས་ཅད་ཀྱི་རྩ་བ་འདུ་བྱེད་ཀྱི་ཕུང་པོ་བྱུང་བ་རེད།
ཡུལ་འདི་ཡིད་དུ་འོང་བ་དང་མི་འོང་བ་ལ་སོགས་པ་འདུ་བྱེད་མཁན་གྱི་བྱེད་པ་པོ་དེས་ཡུལ་དེ་ལ་འདུ་ཤེས་ཚར་ནས། ཡུལ་ཡིད་དུ་འོང་བའི་ཆ་ཐམས་ཅད་དྭང་དུ་ལེན་དགོས་ཀྱི་འདུག ཡུལ་ཡིད་དུ་མི་འོང་བའི་ཆ་ཐམས་ཅད་ཕར་སྤང་དགོས་ཀྱི་འདུག དེ་འདྲའི་བྱ་བ་ཐམས་ཅད་ཀྱི་གཙོ་བོ་དེ་རྣམ་པར་ཤེས་པ་ཞེས་པ་དེ་རེད།
རྣམ་པར་ཤེས་པ་དེ་ལ་བརྟེན་ནས་མིང་གཟུགས་དང༌། མིང་གཟུགས་ལ་བརྟེན་ནས་སྐྱེ་མཆེད་བྱུང་བ་ཡིན། སྐྱེ་མཆེད་གསུངས་དུས། དཔེར་ན་གཙོ་བོ་ཡིད་ཀྱི་རྣམ་པར་ཤེས་པ་ལ་བརྟེན་ནས་རྣམ་པར་ཤེས་པའི་ཚོགས་དྲུག་སྐྱེས། རྣམ་པར་ཤེས་པའི་ཚོགས་དྲུག་དེ་ལ་བརྟེན་ནས་འཁྲུལ་སྣང་གི་རང་གཟུགས་ལ་ཕྱི་རོལ་གྱི་ཡུལ་དྲུག་བྱུང༌། ཕྱི་རོལ་གྱི་ཡུལ་དྲུག་བྱུང་ནས་མིག་གི་རྣམ་པར་ཤེས་པ་སྐྱེས་ནས། དེས་ཡུལ་གཟུགས་དེ་ལ་འཛིན་པར་བྱེད་པས་ན་སྐྱེ་མཆེད་ཀྱི་ཡུལ་དྲུག་པོ་དེ་ཡོང་བ་རེད།
སྐྱེ་མཆེད་དྲུག་དེ་ལ་བརྟེན་ནས་རེག་པ་སྟེ་ཕྱི་རོལ་གྱི་ཡུལ་དྲུག་དང་ནང་གི་རྣམ་པར་ཤེས་པ་དྲུག་དབང་པོ་དྲུག་ལ་བརྟེན་ནས་ཕྱི་རོལ་གྱི་ཕ་རོལ་ཀྱི་ཡུལ་དེ་དང་མཉམ་དུ་རེག་པ་ཉམས་སུ་མྱོང་དགོས་ཀྱི་འདུག་ཅེས་པ་ལྟ་བུ། དེས་ཡུལ་རེག་ཡོང་དུས་ཚོར་བ་ནི་གོང་གི་ཚོར་བ་དང་གཅིག་པ་རེད། ཡུལ་ཡིད་དུ་འོང་བ་ལ་རང་གིས་དྭང་དུ་ལེན་པར་བྱེད་པའི་ཚོར་བ་དང༌། ང་རང་ཚོའི་སེམས་ཕྱི་རོལ་གྱི་ཡུལ་སོགས་ལ་ཞེན་ཆགས་ཆེན་པོའི་སྒོ་ནས་འཇུག་འགྲོ་བ་དེ་ལ་སྲེད་པ་བརྗོད་པ་ཡིན། སྲེད་པའམ་ཞེན་ཆགས་ཆེན་པོ་དེ་ལ་བརྟེན་ནས་གང་སྲེད་པའི་ཡུལ་ཚུར་དྭང་དུ་ལེན་པར་བྱེད་པ་ནི་ལེན་པ་དང༌། ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་བའི་ལས་མང་པོ་བསགས་ཡོང་བ་དེ་ལ་སྲིད་པ་ཟེར་བ་ཡིན།
ལུས་ངག་ཡིད་གསུམ་གྱིས་སྡིག་པ་མི་དགེ་བའི་ལས་ཤུགས་ཆེན་པོ་བསགས་པས་སྐྱེ་བ་རྗེས་མར་ཡིན་གཅིག་མིན་གཅིག་དམྱལ་བ་དང་ཡི་དྭགས་དུད་འགྲོ་དང་ལྷ་དང་མི་ལྷ་མ་ཡིན་ལ་སོགས་པ་རིགས་དྲུག་གང་ཡང་རུང་བ་ཞིག་ལ་ང་རང་ཚོས་ལུས་ཤིག་ལེན་དགོས་པའི་རྒྱུ་སེམས་ལ་བཞག་ཚར་བ་རེད། ལུས་ལེན་པར་བྱེད་པའི་རྒྱུ་ལས་ཀྱི་སྲིད་པ་དེ་ང་རང་ཚོའི་སེམས་ཀྱི་སྟེང་ལ་བཞག་ནས་ཤི་བའི་འོག་རིགས་དྲུག་གི་གནས་གང་ཡང་རུང་བ་ཞིག་ལ་ལུས་ཞིག་ལེན་པའམ་ལུས་ཤིག་གྲུབ་ནས་སྐྱེ་བ་ལེན་ཡོང་དུས་དེ་ལ་སྐྱེ་བ་ཟེར་བ་ཡིན།
སྐྱེ་བ་ལེན་ཚར་ནས་ཉིན་རེ་བཞིན་དུ་ང་རང་ཚོའི་ལུས་ཀྱི་རྩ་དང་རླུང་དང་ཐིག་ལེ་ལ་སོགས་པ་མར་ཉམས་ནས་རིམ་བཞིན་དུ་རྒས་པའི་ན་ཚོད་སླེབ་ཡོང་གི་ཡོད་པ་ཡིན། སྐྱེ་བ་བླངས་ནས་བཟུང་སྟེ་མཐར་རྒས་པའི་སྡུག་བསྔལ་དེ་རང་བཞིན་གྱིས་ཡོང་གི་ཡོད་པ་ཡིན། རྒད་པོ་རྒད་མོ་ཐམས་ཅད་རིམ་པ་བཞིན་དུ་འཆི་བ་ལ་ཉེ་རུ་ཉེ་རུ་ཕྱིན་ནས་མཐར་འཆི་བ་སླེབ་ཡོང་གི་ཡོད། མ་རིག་པ་ནས་བཟུང་སྟེ་རྒ་བ་དང་འཆི་བའི་བར་དུ་སྡེ་ཚན་བཅུ་གཉིས་ཡོད། རིམ་པ་བཞིན་སྔ་མ་དེས་རྒྱུ་བྱས་རྒྱུ་དེ་ལ་བརྟེན་ནས་འབྲས་བུ་ཞིག་བྱུང༌། ཡང་འབྲས་བུ་དེས་རྒྱུ་བྱས་ནས་ཡང་རྒྱུ་དེ་ཡིས་འབྲས་བུ་ཞིག་སྐྱེས་ནས་རིམ་བཞིན་རྟེན་འབྲེལ་བཅུ་གཉིས་ཀྱི་ཚུལ་དུ་འཁོར་བ་ལ་འཁོར་ཡོང་བ་ཡིན།
དེ་ལྟར་འཁོར་ཚེ་འགྲོ་བ་རིགས་དྲུག་གི་གནས་གང་དུ་སྐྱེ་ནའང་སྐྱེ་བ་ལ་སྐྱོན་ཅི་ཡང་མེད་བསམ་ན། དེ་ལ་སྐྱོན་ཡོད་དེ། རིགས་དྲུག་གི་གནས་གང་ལ་འཁོར་ན་ཡང་སྡུག་བསྔལ་གྱི་རང་བཞིན་ཁོ་ན་ཡིན་དུས་སྡུག་བསྔལ་ཁོ་ན་མྱོང་གི་རེད། སྡུག་བསྔལ་ལས་རྩ་བ་ནས་ཐར་མི་ཐུབ་པའི་སྐྱོན་ཆེན་པོ་དེ་འདྲ་ཡོད་པ་ཡིན། དམྱལ་བ་ཡི་དྭགས་ལ་སོགས་པའི་སྡུག་བསྔལ་ཅི་འདྲ་ཡོད་ངས་ཧ་གོ་གི་མི་འདུག་བསམ་ན། དེ་ནི་ང་རང་ཚོའི་ལུས་ལ་དཔེར་བཞག་ན་ཧ་གོ་ཡི་རེད།
སྤྱིར་བཏང་ང་ཚོ་མིའི་སྡུག་བསྔལ་དེ་སྡུག་བསྔལ་ཆུང་ཤོས་གྲས་ལ་བཞག་ཡོད་པ་ཡིན་ན་ཡང་མཚམས་རེ་སོ་སོའི་ཕ་དང་མ་ལ་སོགས་པ་ལ་ན་ཚ་མི་འདྲ་བ་མང་པོ་སླེབས་དུས། སྡུག་བསྔལ་ཤུགས་ཆེན་པོ་ཡོང་བ་མ་ཟད་གྲོགས་པོ་གྲོགས་མོ་ལ་སོགས་པ་དང་ཁ་བྲལ་བ་དང་འཁྲུག་པ་ལ་སོགས་པ་ཤོར་ཚེ་སྡུག་བསྔལ་མང་པོ་ཡོང་བ་དང༌། ང་རང་གི་ལུས་ད་ལྟ་བདེ་པོ་ཡིན་ན་ཡང་གློ་བུར་དུ་སྐྲན་ནད་གྱི་ན་ཚ་ལ་སོགས་པ་སླེབས་ནས་སྡུག་བསྔལ་དེ་དངོས་སུ་མྱོང་དུས་གཞན་ལྟ་ཞོག དམྱལ་བ་ཡི་དྭགས་དུད་འགྲོ་སོགས་ཀྱི་སྡུག་བསྔལ་དེ་ལས་ཀྱང་མི་བཟོད་པ་ཤུགས་ཆེ་ཤོས་ལྟ་བུ་ཚོར་གྱི་རེད་ལ། སྡུག་བསྔལ་དེ་འདྲ་ལ་བསམ་བློ་བཏང་ན་ང་ཚོར་སྡུག་བསྔལ་དེ་མི་འདོད་པ་ཁོ་ན་རེད། དེ་མི་འདོད་ཚེ་སྡུག་བསྔལ་དེ་རྩ་བ་གང་ནས་ཡོང་གི་ཡོད་མེད་ཤེས་དགོས་པ་ཡིན་། དཔེར་ན་ང་ཚོའི་ལུས་ལ་ན་ཚ་གཟེར་ལྟ་བུ་ཞིག་བརྒྱབ་པ་ན། ན་ཚ་དེའི་རྒྱུ་གང་ཡིན་པར་ཧ་གོ་ན་སྨན་དང་ཁབ་ལ་སོགས་པས་བཅོས་ན་ན་ཚ་དེ་རང་བཞིན་གྱིས་དག་ནས། སླར་ཡང་མ་འོངས་པ་ལ་མི་འབྱུང་བའི་དཔེ་དེ་བཞིན་དུ། ང་ཚོས་སྡུག་བསྔལ་ཐམས་ཅད་འབྱུང་བར་བྱེད་པའི་རྟེན་འབྲེལ་བཅུ་གཉིས་ཀྱི་རྩ་བའམ་རྒྱུ་དེ་མ་རིག་པ་ཡིན་པར་ཤེས་ནས། དེ་འཇོམས་པར་བྱེད་པའི་ཐབས་ལ་བརྩོན་དགོས་པ་རེད།
འདི་ཉིད་རྟོགས་ན་སངས་རྒྱས་གཞན་ན་མེད། །ཅེས་པའི་ཚིག་རྐང་གཉིས་པ་འདིས་མ་རིག་པ་འཇོམས་པར་བྱེད་པའི་ཐབས་བསྟན་གྱི་ཡོད། ལམ་ཕྱག་རྒྱ་ཆེན་པོ་དེ་མ་རིག་པ་འཇོམས་པར་བྱེད་པའི་ཐབས་རེད། མ་ཧཱ་མུ་དྲའམ་ཕྱག་རྒྱ་ཆེན་པོ་ཞེས་པ་དེ་ཇི་ལྟ་བུ་ཞིག་ལ་གོ་ན། ཐོག་མར་སེམས་ཀྱི་གནས་ལུགས་ཡང་དག་པ་གསལ་སྟོང་ཟུང་འཇུག་གི་ཚུལ་དུ་ཡོད་པར་ཧ་གོ་བ་དེ་གཞིའི་ཕྱག་རྒྱ་ཆེན་པོ་དང༌། ང་རང་ཚོས་བླ་མའི་རྣལ་འབྱོར་དང་སེམས་ཀྱི་གནས་ལུགས་དང་ཞི་གནས་ལྷག་མཐོང་གི་རྟོགས་པ་ལ་སོགས་པ་བསྒོམ་པ་དེ་ལམ་གྱི་ཕྱག་རྒྱ་ཆེན་པོ་ཡིན།
དེ་ལྟ་བུའི་ཞི་གནས་དང་ལྷག་མཐོང་གི་རྟོགས་པ་སོགས་ལ་ཡང་དང་ཡང་དུ་བསྒོམས་ན་བླ་མ་བརྒྱུད་པའི་བྱིན་རླབས་དང༌། རང་གི་ལས་དང་སྐལ་བ་སོགས་འཛོམས་པར་བརྟེན་ནས་སེམས་ཀྱི་གནས་ལུགས་དེ་ཡང་དག་པར་རྟོགས་ཐུབ་པ་ཞིག་ཡོང་གི་ཡོད་པ་རེད། སེམས་ཀྱི་གནས་ལུགས་ཡང་དག་པར་ཞིག་རྟོགས་ན་ལས་དང་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་དང་བག་ཆགས་ཀྱི་སྒྲིབ་པ་སྟེ་གློ་བུར་གྱི་སྒྲིབ་པ་དེ་ཐམས་ཅད་རིམ་བཞིན་དུ་དག་གོ། དེ་ཐམས་ཅད་རིམ་བཞིན་དུ་དག་ན་སེམས་ལ་སངས་རྒྱས་ཀྱི་སྐུ་དང་ཡོན་ཏན་དང་མཛད་པ་ཕྲིན་ལས་ལ་སོགས་པའི་ཡོན་ཏན་ཐམས་ཅད་རིམ་བཞིན་མངོན་དུ་འགྱུར་ཡོང་བ་ཡིན།
དེ་འདྲ་བའི་སེམས་ཀྱི་གནས་ལུགས་ཡང་དག་པ་ཞིག་རྟོགས་ན་རྟེན་འབྲེལ་བཅུ་གཉིས་ཀྱི་རྩ་བ་མ་རིག་པ་དག མ་རིག་པ་དག་པས་འདུ་བྱེད་དང་མིང་དང་གཟུགས་ལ་སོགས་པའི་རྟེན་འབྲེལ་བཅུ་གཉིས་ཀྱི་ཆ་ཐམས་ཅད་དག དེ་བཅུ་གཉིས་པོ་དག་པ་ལ་བརྟེན་ནས་འཁོར་བ་ལ་ཡང་འཁྱམས་མི་དགོས་པ་ཡིན་ནོ། །དེ་འདྲ་བ་ལ་སངས་རྒྱས་པ་ཡིན་ཞེས་མིང་བཏགས་པ་རེད། དེ་རྟེན་འབྲེལ་ལུགས་ལྡོག་གི་ཚུལ་དུ་སངས་རྒྱས་པ་སྟེ་ལུགས་ལྡོག་གི་རྟེན་འབྲེལ་ལས་འཚང་རྒྱ་བ་ཡིན་ནོ། །སངས་རྒྱས་ནི་གནས་ལུགས་ཀྱི་དོན་དེ་ལས་ལོགས་སུ་གྱུར་པ་ཞིག་ཡོད་པ་མ་ཡིན་པར་འདི་ཉིད་རྟོགས་ན་དེ་ལ་སངས་རྒྱས་ཞེས་ནི་མིང་དུ་བཏགས་པ་ཡིན།
རྟེན་འབྲེལ་ལུགས་ལྡོག་གི་ཚུལ་དུ་བཤད་ན་ཉན་ཐོས་དང་རང་རྒྱལ་དང་བྱང་ཆུབ་སེམས་དཔའ་རྣམས་སངས་རྒྱས་པའི་ཚུལ་མི་འདྲ་བ་ཡོད་པ་རེད། རང་རྒྱལ་ཞེས་པ་དེ་ལ་རང་རྒྱལ་སྣ་ཚོགས་སྤྱོད་པ་དང་རང་རྒྱལ་བསེ་རུ་ལྟ་བུ་སྟེ་རིགས་མི་འདྲ་བ་གཉིས་ཡོད། རང་རྒྱལ་བསེ་རུ་ལྟ་བུ་གསུང་རྒྱུ་དེ་དཔེ་མེད་སྙིང་སྟོབས་ཆེན་པོ་དང་ལྡན་པ། ཁོ་རང་གཅིག་པུས་དཀའ་བ་མང་པོ་སྤྱད་དེ་སྟོང་ཉིད་ཀྱི་དོན་བསྒོམས་ནས་ཚོགས་རྒྱ་ཆེན་པོ་གསོག་གི་ཡོད་པ་རེད། མཐར་སངས་རྒྱས་པའི་སྐབས་ལ་དུར་ཁྲོད་ཀྱི་ནང་དུ་ཕྱིན་ཏེ་ཏིང་ངེ་འཛིན་བསྒོམ་ཡོང་དུས་དུར་ཁྲོད་དེ་ན་མི་ཡི་རུས་པ་ཞིག་མཐོང་ནས། རུས་པ་དེ་སུའི་ཡིན་ནམ། དེ་ཇི་ལྟར་བྱུང་བ་ཡིན་ནམ་ཞེས་ཏིང་ངེ་འཛིན་གྱིས་དཔྱད་དུས་དེ་མི་ཤི་བའི་རུས་པ་ཡིན་པར་ཤེས། དེ་འདྲ་བྱས་ནས་འཆི་བ་དེ་རྒས་པ་ལ་བརྟེན་ནས་ཡོང་བ་དང༌། རྒས་པ་དེ་སྐྱེ་བ་ལ་བརྟེན་ནས་ཡོང་བ་དང༌། སྐྱེ་བ་དེ་སྲིད་པ་དང་སྲིད་པ་དེ་ལེན་པ་སོགས་ལས་ཡོང་བ་དེ་འདྲ་བྱས་ནས་བརྟག་ཡོང་དུས་ཐམས་ཅད་ཀྱི་རྩ་བ་མ་རིག་པ་ཡིན་པར་ཤེས་སོ། །དེ་ཤེས་པས་དེ་སྤོང་བར་བྱེད་པའི་ཐབས་ལ་བདག་མེད་དང་སྟོང་ཉིད་སོགས་ཀྱི་དོན་བསྒོམ། དེ་བསྒོམས་པས་མ་རིག་པ་ཡོངས་སུ་དག་ནས་རང་རྒྱལ་དགྲ་བཅོམ་པའི་གོ་འཕང་ཐོབ་པའི་ཚུལ་དེ་འདྲ་བ་ཡོད། དེ་ལ་རྟེན་འབྲེལ་ལུགས་ལྡོག་གི་ཚུལ་དུ་བསྒོམ་ཞེས་གསུངས་པ་རེད།
ང་རང་ཚོའི་ལམ་དེ་ཉན་རང་སོགས་ཀྱི་ལམ་ལས་ཀྱང་ཟབ་པ་ཡིན་ཏེ། ང་རང་ཚོ་ལ་དངོས་གནས་སེམས་ཀྱི་གནས་ལུགས་ངོ་འཕྲོད་པའི་གྲོགས་དང་རྐྱེན་བརྒྱུད་པའི་བྱིན་རླབས་ལྟ་བུ་མང་པོ་ཡོད་པ་རེད། དཔེར་ན། ང་ཚོས་ཡི་དམ་གྱི་བསྐྱེད་རིམ་བསྒོམས་ན་ལུས་ཀྱི་འཛིན་པ་ཐམས་ཅད་ཞིག་ཐུབ་པ་དང༌། ཡི་དམ་ལྷའི་གཟུངས་སྔགས་ཟབ་མོ་བསགས་ན་ངག་གི་འཛིན་པ་དང་ལས་ཀྱི་རླུང་མ་དག་པ་ཐམས་ཅད་བྱང་བ་དང༌།
ཕྱག་རྒྱ་ཆེན་པོ་སེམས་ཀྱི་གནས་ལུགས་བསྒོམས་ན་སེམས་ཀྱི་སྒྲིབ་པ་ཐམས་ཅད་རིམ་བཞིན་དག་ནས་ཚེ་གཅིག་ལ་སངས་རྒྱས་ཐུབ་པ་དེ་འདྲ་གསུངས་ཡོད། དེ་ལ་བརྟེན་ནས་སེམས་ཀྱི་གནས་ལུགས་དེ་ལས་ལོགས་སུ་སངས་རྒྱས་ཡོད་པ་མ་ཡིན་ནོ། སངས་རྒྱས་ཞེས་པ་དེ་ང་རང་ཚོའི་སེམས་དེ་ག་རང་རེད་མ་གཏོགས་སངས་རྒྱས་ཞེས་པ་དེ་ཕྱོགས་གཞན་ཞིག་ནས་ཚུར་ཡོང་རྒྱུའང་མེད༌། འཁོར་བ་ལ་འཁྱམས་ན་ཡང་རང་གི་སེམས་རེད། སངས་རྒྱས་ཀྱི་གོ་འཕང་ཐོབ་ན་ཡང་རང་གི་སེམས་རེད། དེའི་ཕྱིར་ན་སེམས་ལས་ལོགས་སུ་སངས་རྒྱས་མེད་པའི་ཕྱིར་རོ། །
ཐམས་ཅད་འདི་ཡིན་འདི་མིན་གང་ཡང་མེད། །ཅེས་གསུངས་པ་ནི་ང་རང་ཚོའི་སེམས་ཀྱི་གནས་ལུགས་ངོ་བོའི་ཆ་ནས་བདེ་བར་གཤེགས་པའི་གནས་ལུགས་སངས་རྒྱས་ཀྱི་རང་བཞིན་དུ་བཞུགས་ཡོད་པ་འདིས་ཆོས་ཐམས་ཅད་ལ་ཁྱབ་བསྡད་ཡོད། དེས་མ་ཁྱབ་པའི་ཆོས་གང་ཡང་མེད། རྒྱུ་མཚན་དེའི་ཕྱིར་ན་ཐམས་ཅད་འདི་ཡིན་ལ་འདི་མིན་པའི་ཆོས་ཤིག་གང་དུ་བཙལ་ཀྱང་མི་རྙེད་དོ། །
ཆོས་ཉིད་ཀུན་གཞིའི་མཚང་ནི་རིག་པར་ཤོག །ཅེས་གསུངས་པ་ནི་ཆོས་ཉིད་ནི་སྟོང་པ་ཉིད་གསལ་སྟོང་ཟུང་དུ་འཇུག་པ་དང༌། ཀུན་གཞི་ཞེས་པ་ནིསེམས་ཀྱི་གནས་ལུགས་ལ་གསུངས་པའོ། །དེ་ལྟ་བུའི་སེམས་ཀྱི་གནས་ལུགས་དེའི་མཚང་སྟེ་གནད་ཐམས་ཅད་ཡང་དག་པ་ཞིག་སེམས་ཅན་ཐམས་ཅད་ཀྱིས་མཐོང་བའམ་རིག་པར་ཤོག་ཅེས་གསུངས་པའོ། །
དེས་ན་འདིར་ཀུན་གཞི་ཞེས་པ་སྤྱིར་རྣམ་པར་ཤེས་པའི་ཚོགས་བརྒྱད་བཤད་པའི་སྐབས་ཀུན་གཞི་ཟེར་ནས་མིང་བཏགས་པ་ཡོད་ན་ཡང་ཕྱག་ཆེན་གྱི་སྐབས་ཡིན་ན། ཀུན་གཞི་ཟེར་དུས་བདེ་གཤེགས་སྙིང་པོ་དེ་ལ་ཀུན་གཞི་ཞེས་པའི་་མཚན་གསོལ་སྲོལ་ཡོད། བདེ་བར་གཤེགས་པའི་སྙིང་པོ་དེ་ལ་ཀུན་གཞི་ཞེས་མཚན་གསོལ་བའི་རྒྱུ་མཚན་གང་ཡིན་ཞེ་ན། འཁོར་བ་དང་མྱང་འདས་ཀྱི་ཆོས་ཐམས་ཅད་བདེ་བར་གཤེགས་པའི་སྙིང་པོ་དེ་ལ་བརྟེན་ནས་བྱུང་བ་དང༌། བདེ་བར་གཤེགས་པའི་སྙིང་པོའམ་ང་རང་ཚོའི་སེམས་འདི་ཉིད་འཁོར་འདས་གཉིས་ཀ་འབྱུང་བར་བྱེད་བའི་གཞི་མ་ལྟ་བུ་ཡིན་པས་ན་ཀུན་གཞི་ཞེས་པའི་མཚན་གསོལ་བའོ། དེས་ན་འཁོར་བའི་རྒྱུ་ཀུན་གཞིའི་རྣམ་ཤེས་དང་འཁྲུལ་པར་མི་བྱའོ། །
ས་བཅད་བཞི་པ། དེ་ལྟར་སོ་སོར་རྟོག་པའི་ཤེས་རབ་ཀྱིས་བརྟགས་པས་གཞི་ལ་སྒྲོ་འདོགས་གཅད་དགོས་པར་གདམས་པ་ནི། ཤེས་རབ་དེ་ལ་ཐོས་པའི་ཤེས་རབ། བསམ་པའི་ཤེས་རབ། སྒོམ་པའི་ཤེས་རབ་སྟེ་གསུམ་ཡོད་པ་ལས་སྒོམ་པ་སོ་སོར་རྟོག་པའི་ཡེ་ཤེས་སམ་ཤེས་རབ་ཀྱིས་ཡང་ནས་ཡང་དུ་སེམས་དེ་ལ་བརྟག་དཔྱད་བཏང་ནས་མེད་པ་ལ་ཡོད་པར་སྒྲོ་འདོགས་པ་དང༌། ཡོད་པ་ལ་མེད་པར་སྐུར་བ་འདེབས་པ་སྟེ་སྒྲོ་སྐུར་གཉིས་ཀ་དེ་གཞི་སེམས་ཀྱི་སྟེང་ལ་གཅད་དགོས་པར་བསྟན་ཏེ།
སྣང་ཡང་སེམས་ལ་སྟོང་ཡང་སེམས་ཡིན་ཏེ། །
རྟོགས་ཀྱང་སེམས་ལ་འཁྲུལ་ཡང་རང་གི་སེམས། །
སྐྱེས་ཀྱང་སེམས་ལ་འགག་ཀྱང་སེམས་ཡིན་པས། །
སྒྲོ་འདོགས་ཐམས་ཅད་སེམས་ལ་ཆོད་པར་ཤོག །ཅེས་གསུངས་ཏེ། 
རྣམ་རྟོག་སྣ་ཚོགས་པ་གང་སྣང་ན་ཡང་སེམས་ཡིན་པ་དང༌། དེ་བཞིན་རྣམ་རྟོག་མེད་པའི་སྐབས་སུ་སྟོང་ན་ཡང་སེམས་དང༌། ཡང་དག་པ་ཞིག་རྟོགས་ན་ཡང་སེམས་དང༌། ཡང་དག་པ་ཞིག་མ་རྟོགས་ནས་འཁྲུལ་ན་ཡང་སེམས་དང༌།
རྣམ་རྟོག་སྐྱེས་ན་ཡང་སེམས་དང༌། རྣམ་རྟོག་འགག་ན་ཡང་སེམས་ཡིན་པའི་ཕྱིར་ན། སྒྲོ་འདོགས་ཐམས་ཅད་སེམས་ཁོ་ན་ལ་ཆོད་པར་ཤོག །ཅེས་སྨོན་ལམ་བཏབ་པ་རེད།
སྣང་ཡང་སེམས་ལ་ཞེས་པ་གང་ཞིག་གསུངས་པ་ཡིན་ཞེ་ན། དཔེར་ན། ང་རང་ཚོས་ཞི་གནས་དང་ལྷག་མཐོང་སྒོམ་པའི་སྐབས་སུ་རྣམ་རྟོག་མི་འདྲ་བ་མང་པོ་ཞིག་ཤར་ཡོང་གི་འདུག རྣམ་རྟོག་གཅིག་གི་རྗེས་ལ་གཉིས་མུ་མཐུད་ནས་རྣམ་རྟོག་མང་པོ་ཞིག་འཕྲོས་ཡོང་གི་ཡོད་ན་ཡང་དེ་ལ་སྐྱོན་དུ་བལྟ་རྒྱུ་ཡོད་པ་མ་ཡིན་ཏེ། རྒྱུ་མཚན་གང་ཡིན་ཞེ་ན། རྣམ་རྟོག་སྣ་ཚོགས་པ་ཤར་ཡོང་ན་ཡང་རྣམ་རྟོག་དེ་ཡི་ངོ་བོའི་རང་ངོ་ལ་བཞག་ན། རྣམ་རྟོག་ཐམས་ཅད་རང་སར་ཡལ་ནས་ཆོས་སྐུའི་ངང་དུ་ཞུགས་འགྲོ་བ་ཡིན། ཡང་རྣམ་རྟོག་ཅིག་ཤར་བ་ན་རྣམ་རྟོག་གི་ངོ་བོའི་སྟེང་ལ་ཅེ་རེར་མཉམ་པར་བཞག་ན། རྣམ་རྟོག་དེ་ཡལ་ནས་སེམས་གནས་པ་ཆོས་སྐུའི་ངང་ལ་ཞུགས་པར་འགྱུར་རོ། །རྣམ་རྟོག་སྣ་ཚོགས་པ་གང་སྣང་ན་ཡང་སེམས་ཀྱི་གནས་ལུགས་རང་རེད་མ་གཏོགས་དེ་ལས་ལོགས་སུ་གང་ཡང་མ་ཡིན་གསུངས་པའོ། །
གྲུབ་ཆེན་ས་ར་ཧས་ཀྱང༌།
སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །
སྣང་བ་ལྷན་ཅིག་སྐྱེས་པ་ཆོས་སྐུའི་འོད། །ཅེས་གསུངས་པ་ལྟར།
སེམས་ཀྱི་ངོ་བོ་ལྷན་ཅིག་སྐྱེས་པ་དེ་ཆོས་སྐུ། །རྣམ་རྟོག་སྣ་ཚོགས་པ་སྣང་བ་དེ་ཐམས་ཅད་ཆོས་སྐུའི་རང་རྩལ་རང་རེད། དེ་ལ་བརྟེན་ནས་རྣམ་རྟོག་ཇི་ཙམ་འཕྲོ་ན་ཡང་སེམས་ཀྱི་གནས་ལུགས་རང་རྩལ་རེད་མ་གཏོགས་གཞན་གང་ཡང་མིན་པ་དེ་རྟོགས་དགོས་ཀྱི་འདུག ཏཻ་ལོ་པས།
བུ་སྣང་བས་མི་འཆིང་ཞེན་པས་འཆིང༌། །
ཞེན་པ་ཆོད་ཅིག་ནཱ་རོ་པ། །ཞེས་གསུངས་པ་སྟེ། 
རྣམ་རྟོག་སྣ་ཚོགས་པ་འཕྲོ་བའི་རྣམ་རྟོག་དེས་འཁོར་བ་ལ་འཆིང་འགྲོ་བ་མ་ཡིན། རྣམ་རྟོག་དེའི་རྗེས་སུ་འབྲངས་ནས་ཕྱི་རོལ་གྱི་ཡུལ་དེ་ལ་ཞེན་པ་དང་ཆགས་པ་ལ་སོགས་པ་ཞུགས་ན་ཞེན་པས་འཁོར་བ་ལ་འཆིང་གི་རེད་ཅེས་གསུངས་པའོ། །
སྟོང་ཡང་སེམས་ཡིན་ཏེ་གསུངས་པ་ནི། སྐབས་རེ་ལྷག་མཐོང་སྒོམ་པའི་སྐབས་ན་རྣམ་རྟོག་གང་ཡང་མེད་པ། སེམས་སྟོང་ཉིད་ཀྱི་ངང་ལ་གནས་འདུག་ན་དེའི་ངང་ལ་བསྐྱང༌། རྣམ་རྟོག་མེད་པའི་སྟོང་པ་དེ་ཉིད་ཀྱང་སེམས་ཀྱི་ངོ་བོ་ཉིད་ཡིན་པར་གསུངས་པའོ། །རྣམ་རྟོག་མེད་པའི་ངང་དུ་གནས་པ་ན་བཟང་པོའི་ཆ་ཞིག་དང་རྣམ་རྟོག་ཤུགས་ཆེན་པོ་ཞིག་འཕྲོ་ཡོང་ན། དེ་ལ་བཟང་ངན་གྱི་ཆ་གང་ལ་ཡང་ལྟ་དགོས་པ་མིན་ཏེ་ཐམས་ཅད་སེམས་ཡིན་པའི་ཕྱིར་རོ། །
རྟོགས་ཀྱང་སེམས་ལ་གསུངས་པ་འདི་ནི། རྫོགས་པའི་སངས་རྒྱས་བཅོམ་ལྡན་འདས་ལྟ་བུ་ཡིན་ན་ཆུ་བོ་ནཻ་རཉྫ་ནའི་འགྲམ་དུ་ལོ་དྲུག་གི་རིང་ཏིང་ངེ་འཛིན་ལ་མཉམ་པར་བཞག་ཅིང་དཀའ་བ་སྤྱད་ནས་བསྒོམས་པ་རེད། དེ་འདྲ་བ་བསྒོམས་པའི་སྟོབས་ལ་བརྟེན་ནས་མཐར་ཐུག་མངོན་པར་རྫོགས་པ་སངས་རྒྱས་ཡོང་དུས་སེམས་ཀྱི་གནས་ལུགས་དེ་ཡི་ངོ་བོ་ཡར་བཟང་དུ་སོང་ནས་འགྱུར་བ་མེད་ཀྱང༌། སེམས་དེ་ལ་གློ་བུར་གྱི་དྲི་མ་ཞིག་ཡོད་པ་དེ་ཕར་དག་ནས། ཤིན་ཏུ་དྭངས་མ། གཙང་མ། དྲི་མ་དང་བྲལ་བ་ཅན་ཞིག་བྱུང་བ་དེ་ལ་སངས་རྒྱས་ཞེས་པའི་མཚན་བཏགས་པ་རེད། མཚན་བཏགས་ས་དེ་ཡང་སེམས་ཀྱི་ངོ་བོ་དེ་རང་ལས་གཞན་ལོགས་སུ་མེད།
སངས་རྒྱས་བཅོམ་ལྡན་འདས་ནི་སེམས་ཀྱི་གནས་ལུགས་ཆོས་སྐུ་མངོན་དུ་གྱུར་ཚར་བ་ལ་བརྟེན་ནས་འཁོར་བ་འདི་སྡུག་བསྔལ་གྱི་རང་བཞིན་ཡིན་པ། འཁྲུལ་པའི་རྩ་བ་མ་རིག་པ་ཡིན་པ། མ་རིག་པ་ལས་འཁྲུལ་ནས་འཁོར་བའི་སྡུག་བསྔལ་གྱི་རང་བཞིན་དེ་བྱུང་བ་ཡིན་པ། མདོར་ན་འཁོར་འདས་ཀུན་གྱི་སྣང་ཚུལ་དང་གནས་ཚུལ་མཐའ་དག་ཡང་དག་པར་མཁྱེན་གྱི་ཡོད་པས་ན། འཁོར་བའི་སྡུག་བསྔལ་གྱི་རང་བཞིན་དེ་ལས་ཐར་པའི་ཐབས་ལ་སྔར་རང་ཉིད་སངས་རྒྱས་པའི་ཐབས་ལམ་དེ་ཉིད་གདུལ་བྱ་སེམས་ཅན་རྣམས་ལ་བསྟན་པར་བྱའི། གདུལ་བྱ་རྣམས་ལ་བསྟན་ན་དེ་རྣམས་ཀྱང་རིམ་པ་བཞིན་དུ་འབྲས་བུ་སངས་རྒྱས་ཀྱི་གོ་འཕང་འཐོབ་པར་འདུག་དགོངས་ནས་ལམ་ཡང་དག་པ་དེ་བསྟན་གནང་བ་རེད།
སངས་རྒྱས་ཀྱིས་བསྟན་པའི་ལམ་ཡང་དག་པ་དེ་ལ་ཞུགས་ནས་ཉམས་སུ་བླངས་པས་རྒྱ་གར་གྱི་གྲུབ་ཆེན་བརྒྱད་ཅུ་ལ་སོགས་པ་དང༌། བོད་ལ་གུ་རུ་རིན་པོ་ཆེའི་སློབ་མ་རྗེ་འབངས་ཉེར་ལྔ་ལྟ་བུ་དེ་འདྲ་བའི་གྲུབ་པ་ཐོབ་པའི་བླ་མ་ཐམས་ཅད་ཀྱང་ལམ་དེ་ལ་བརྟེན་ནས་གྲུབ་པ་ཐོབ་སོང་བ་ཡིན། དེ་ལྟ་བུ་གྲུབ་པ་ཐོབ་པའི་གནས་སྐབས་ན་ང་ཚོའི་སེམས་ཉིད་དེ་གསར་དུ་འགྱུར་སོང་བ་དང་བཟང་དུ་སོང་བ་ལྟ་བུ་གང་ཡང་མིན། ང་རང་ཚོའི་མ་རིག་པ་དང་གློ་བུར་གྱི་སྒྲིབ་པ་ཡོད་པ་དེ་རིམ་པ་བཞིན་དུ་དག་ནས་སེམས་དེ་གཙང་མར་གྱུར་ནས་ཆོས་སྐུ་མངོན་དུ་གྱུར་པ་རེད་མ་གཏོགས་སེམས་ཉིད་དེ་དངོས་སུ་འགྱུར་བ་སོང་བ་ལྟ་བུ་ནི་མ་ཡིན། སངས་རྒྱས་དུས་སེམས་གསར་པ་ཞིག་ཐོབ་ཡོང་བ་ལྟ་བུ་དང༌། ཡང་ན་སེམས་ལ་ཡོན་ཏན་གྱི་ཆ་ཐམས་ཅད་ཕྱི་ནས་ཚུར་སླེབ་ཡོང་བ་ལྟ་བུ་ནི་མ་ཡིན།
འོ་ན་ཇི་ལྟ་བུ་ཞེ་ན་ད་ལྟ་ང་རང་ཚོ་ལམ་ལ་འཇུག་པའི་གང་ཟག་རྣམས་མ་འོངས་པ་ལ་སངས་རྒྱས་པའི་སྐབས་སུ་ང་རང་ཚོའི་སེམས་ཀྱི་དྲི་མ་མཐའ་དག་དག་སོང་བ་ཡིན། འདིའི་གནས་སྐབས་ན་སངས་རྒྱས་ཀྱི་གོ་འཕང་ཐོབ་པའམ་ཡང་དག་པའི་དོན་རྟོགས་ཞེས་པའི་མིང་བཏགས་པ་དེ་ཐམས་ཅད་ཀྱང་སེམས་ཁོ་ན་ཡིན་ལ།
འཁྲུལ་ཡང་རང་གི་སེམས་ཡིན་གསུངས་པ་ནི། ཁམས་གསུམ་འཁོར་བའི་གནས་ལ་ད་ལྟ་སྡུག་བསྔལ་མྱོང་བཞིན་པའི་རིགས་དྲུག་གི་སེམས་ཅན་ཐམས་ཅད་འཁོར་བ་ལ་འཁྱམས་ནས་སྡུག་བསྔལ་ཉམས་སུ་མྱངས་ནས་བསྡད་ཡོད་པ་དེ་ཐམས་ཅད་གང་ལས་བྱུང་ན། སེམས་ཁོ་ན་འཁྲུལ་པ་ལ་བརྟེན་ནས་བྱུང་བ་ཡིན། དམྱལ་བ་ཡི་དྭགས་དུད་འགྲོའི་སེམས་ཅན་ཐམས་ཅད་ད་ལྟ་སྡུག་བསྔལ་ཉམས་སུ་མྱོང་བཞིན་པ་དེ་ཡང་རང་གི་སེམས་འཁྲུལ་པའི་དབང་གིས་ཉོན་མོངས་པས་སྡིག་པའི་ལས་མང་པོ་བསགས། དེའི་འབྲས་བུ་ཚུར་སྨིན་ཡོང་དུས་སྡུག་བསྔལ་ཉམས་སུ་མྱོང་བ་རེད་མ་གཏོགས་སེམས་ཅན་དེ་རྣམས་ཀྱི་སེམས་ཀྱི་ངོ་བོ་དེ་མར་སྡུག་ཏུ་སོང་བ་ལྟ་བུ་དང༌། སེམས་དེ་ལ་ཡོན་ཏན་མེད་པ་དང་སྐྱོན་ཅན་དུ་ཆགས་སོང་བ་ལྟ་བུ་མ་རེད། ད་ལྟ་ང་རང་ཚོའི་སེམས་ཀྱི་ངོ་བོ་འདི་ནི་སངས་རྒྱས་ཀྱི་ཐུགས་དང་གཅིག་པ་ཡིན་ནོ། །
སྐྱེས་ཀྱང་སེམས་ལ་འགག་ཀྱང་སེམས་ཡིན་པས། ཞེས་གསུངས་པ་དེ་ལ་སྐྱེ་འགག་གནས་གསུམ་གསུངས་པ་ནི། འདིའི་སྐབས་ལྟ་བུ་ཡིན་ན་རྣམ་རྟོག་གང་ནས་སྐྱེས་ཡོང་གི་ཡོད་མེད་སོགས་ལ་བརྟག་ཅིང་དཔྱད་ན། སེམས་ཆོས་སྐུའི་རང་རྩལ་ལམ་སེམས་ཀྱི་ངོ་བོ་དེ་ལས་སྐྱེས་ཡོང་བ་རེད་མ་གཏོགས་རྣམ་རྟོག་དེ་སེམས་དང་ཐ་དད་པའི་ཆོས་ལས་བྱུང་བ་མ་ཡིན། རྣམ་རྟོག་ཇི་ཙམ་སྐྱེ་ན་ཡང་རང་གི་སེམས་ཀྱི་ངོ་བོ་རང་རེད། རྣམ་རྟོག་སྐྱེས་ནས་ཡུན་རིང་པོར་མི་གནས་པར་ཕར་ཡལ་འགྲོ་བའམ་འགག་འགྲོ་བ་དེ་ཡང་སེམས་ཆོས་ཉིད་ཀྱི་ངང་དུ་ཐིམ་འགྲོ་བ་རེད། རྣམ་རྟོག་འགག་འགྲོ་བ་དེ་ཡང་སེམས་ཀྱི་ཆ་ཁོ་ན་ཡིན་གྱི་གནས་གཞན་པ་ཞིག་ལ་འགག་འགྲོ་བ་ནི་མ་ཡིན་ཏེ།
མི་ལ་རས་པས་བུད་མེད་ཀྱི་སློབ་མ་ཉ་མ་དཔལ་དར་འབུམ་ལ།
རང་གི་སེམས་ལ་ཚུར་ལྟོས་ལ། །
རྣམ་རྟོག་མེད་པའི་སྒོམ་ཞིག་གྱིས། །
ཞེས་གསུངས་པ་ལྟར་མོ་རང་གིས་ཡང་ནས་ཡང་དུ་རྣམ་རྟོག་མེད་པའི་སྒོམ་ཞིག་བརྒྱབ་ཨེ་ཐུབ་ལྟ་དུས་མ་ཐུབ་པ་རེད། རྣམ་རྟོག་མང་པོ་ཞིག་ཤར་བས་སླར་ཡང་མོས་མི་ལ་རས་པ་ལ།
རང་སེམས་སྒོམ་དུ་བཏུབ་ལགས་ཀྱང༌། །
རྣམ་རྟོག་འབྱུང་ན་ཇི་ལྟར་བསྒོམ། །
ཞེས་རང་སེམས་རང་གིས་བསྒོམ་ཐུབ་ཀྱི་འདུག་སྟེ། རྣམ་རྟོག་ཞིག་སླེབ་ཡོང་ན་དེ་ལ་ག་འདྲ་བྱས་ནས་བསྒོམ་དགོས་པ་རེད་ཅེས་ཞུས་པས་མི་ལ་རས་པས་སླར་ཡང༌།
རང་སེམས་བསྒོམ་དུ་བདེ་ལགས་ན། །
རྣམ་རྟོག་སེམས་ཀྱི་ཆོ་འཕྲུལ་རེད། །
ཅེས་རྣམ་རྟོག་ག་ཚོད་ཤར་ན་ཡང་སེམས་ཀྱི་རང་རྩལ་ཡིན་པས་དེ་སེམས་ཀྱི་ཆོ་འཕྲུལ་དུ་གཏན་ལ་ཕབ་ནས། ད་དུང་སེམས་ཉིད་གཏན་ལ་ཕབ་ཅེས་གསུངས་པ་ཡིན། ད་ལྟའི་སེམས་ཉིད་ལ་སྒྲོ་འདོགས་དེ་ལྟ་བུ་ཞིག་མ་ཆོད་པར་ལྷག་མཐོང་གི་དོན་སྒོམ་ན་རྟོག་པ་མང་པོས་བར་དུ་གཅོད་པས་སྒོམ་པ་ལམ་དུ་འགྲོ་མ་སོང་སྙམ་པའི་རྣམ་རྟོག་ཤར་གྱི་རེད། དེ་ལྟ་བུ་ཤར་ཡང་རྣམ་རྟོག་ཐམས་ཅད་སེམས་རང་གི་ཆོས་སྐུའི་རང་རྩལ་ཡིན་པར་བསྒོམ་དགོས། འདི་ནི་ལྷག་མཐོང་གི་སྐབས་ཡིན་ནོ། །
སྒྲོ་འདོགས་ཐམས་ཅད་སེམས་ལ་ཆོད་པར་ཤོག །ཅེས་གསུངས་པའི་དོན་ནི། སྣང་བ་ཡང་སེམས་ཡིན། སྟོང་པ་ཡང་སེམས་ཡིན། སྐྱེས་པ་ཡང་སེམས་ཡིན། འགག་པ་ཡང་སེམས་ཡིན། རྟོགས་ཀྱང་སེམས་ཀྱིས་རྟོགས། འཁྲུལ་ཡང་སེམས་ཀྱིས་འཁྲུལ། མདོར་ན་སྣང་སྟོང་སྐྱེ་འགག་སོགས་གང་བྱུང་ཡང་སེམས་ཁོ་ན་ལས་ཡིན་གྱི་སེམས་མ་ཡིན་པའི་གཞན་གང་ནས་ཀྱང་བྱུང་བ་མ་ཡིན་པ། དེའི་ཕྱིར་ན་སྒྲོ་འདོགས་ཐམས་ཅད་སེམས་ལ་གཅོད་དགོས་པར་གསུངས་པ་ཡིན། དེ་ལྟ་བུའི་སེམས་ཀྱི་གནས་ལུགས་སྒོམ་པའི་དུས་སུ་གང་ཟག་སོ་སོའི་བློའི་ཁྱད་པར་དབང་གིས་འགའ་ཞིག་ནི་ཞི་གནས་ཡུན་རིང་པོར་བསྒོམས་པས་ཞི་གནས་ཀྱི་ལམ་ནས་ལྷག་མཐོང་གི་རྟོགས་པ་ངོ་འཕྲོད་དེ་ལྷག་མཐོང་གི་དོན་ལ་སྒོམ་པར་བྱེད་པ་དང༌།
ཡང་གང་ཟག་འགའ་ཞིག་ནི་ཞི་གནས་ཡུན་རིང་པོར་བསྒོམས་མ་ཐུབ་ནའང་ལྷག་མཐོང་གི་དོན་སྒོམ་པར་བྱེད་པ་ཡང་ཡོད་པ་རེད། དེ་ཡང་ང་རང་ཚོ་འཁོར་བ་ཐོག་མ་མེད་པ་ནས་སེམས་ཀྱི་རྣམ་པར་རྟོག་པ་གཡེང་ཆེ་བས་སེམས་ཀྱི་གནས་ལུགས་མི་མཐོང་བ་ཡིན་པས། ད་ལྟ་ཞི་གནས་ཀྱི་སྟོབས་ཀྱིས་སེམས་ཀྱི་གཡེང་བའི་ཆའམ་རྣམ་རྟོག་གི་ཆ་སོགས་མེད་པར་སེམས་ཞི་བ་ལ་གནས་པས་ལྷག་མཐོང་གི་དོན་མཐོང་བ་ཡིན་ནོ། །
ཡང་གང་ཟག་འགའ་ཞིག་གིས་ཞི་གནས་ཡུན་རིང་པོར་སྒོམ་མ་ཐུབ་ན་ཡང་སྐྱེ་བ་སྔོན་མ་རྣམས་སུ་ཆོས་ལ་གོམས་པ་ཤུགས་ཆེན་པོ་ཡོད་པ་དང༌། བསོད་ནམས་ཀྱི་ཚོགས་ཅུང་ཟད་བསགས་ཡོད་པ་དང་སྐྱེ་བ་འདི་ལ་ཡང་ལས་དང་སྨོན་ལམ་དབང་གིས་རང་གི་བླ་མ་དང་དགེ་བའི་བཤེས་གཉེན་གྱིས་རྗེས་སུ་བཟུང་ནས་སེམས་ཀྱི་གནས་ལུགས་ངོ་སྤྲད་ཡོང་བའི་ཚེ་ལྷག་མཐོང་གི་རྟོགས་པ་ངོ་འཕྲོད་ནས་ཞི་གནས་ཡུན་རིང་པོ་ལ་བསྒོམ་མི་དགོས་པར་ལྷག་མཐོང་གི་རྟོགས་པ་སེམས་ཀྱི་གནས་ལུགས་དེ་ཁོ་ན་ལ་སྒོམ་མཁན་གང་ཟག་ཀྱང་མང་པོ་ཡོད་པ་རེད། དེ་གཉིས་ཀས་སེམས་ཀྱི་དྲི་མའམ་སྒྲིབ་པ་སོགས་སྦྱངས་ཏེ་སྒྲིབ་པ་ལས་བྲལ་ནས་སེམས་ཀྱི་ཡོན་ཏན་མངོན་དུ་གྱུར་པའམ་མཐར་ཐུག་གི་འབྲས་བུ་འཐོབ་པ་ལ་གཅིག་པ་ཡིན་གསུངས་པའོ། །
གང་ཟག་འགའ་ཞིག་གིས་ང་ནང་པ་ལ་ཞུགས་ནས་ལོ་མང་པོ་དེ་ཙམ་སོང༌། ཞི་གནས་དང་ལྷག་མཐོང་ཡང་ལོ་མང་པོ་དེ་ཙམ་གྱི་རིང་ལ་བསྒོམས་ཀྱང༌། ད་བར་ལམ་གྱི་འབྲས་བུ་ཡོན་ཏན་སོགས་གང་ཡང་ཐོབ་མ་སོང་ཟེར་ནས་སེམས་ཕམ་སྣང་བྱེད་མཁན་ཡང་མང་པོ་འདུག་སྟེ། ལམ་གྱི་ཡོན་ཏན་ལ་སོགས་པ་ནི་ག་ལེར་རིམ་བཞིན་འཐོབ་ཡོང་བ་ཡིན། དཔེ་ལྟ་བུ་བཞག་ན། ཚེས་པ་གསུམ་གྱི་ཟླ་བ་ནམ་མཁའ་ལ་ཆུང་ཆུང་ཞིག་ཡོད། ཚེས་པ་བཞི་ལ་དེ་ལས་ཆེ་ཙམ་འཕེལ་ཏེ་རིམ་བཞིན་ཚེས་པ་བཅོ་ལྔའི་ཉིན་ཆ་ཚང་གང་ཡོང་བ་བཞིན་ཡོན་ཏན་ཡང་རིམ་པ་བཞིན་དུ་ཡོང་གི་རེད་མ་གཏོགས་ཚེས་གསུམ་རང་ལ་ལམ་སང་གང་རྒྱུ་མེད་པ་བཞིན་དུ་ལམ་གྱི་ཡོན་ཏན་ཡང་རིམ་པ་བཞིན་དུ་འཕེལ་ཡོང་གི་ཡོད་པ་དེ་ང་རང་ཚོ་ཚང་མས་ཧ་གོ་དགོས་ཀྱི་འདུག ལམ་གྱི་ཡོན་ཏན་སོགས་རང་ལ་ཐོབ་ཀྱི་ཡོད་པ་དེ་རང་གིས་ལམ་སང་ཧ་གོ་གི་མ་རེད།
ཡིན་ན་ཡང་སྐབས་རེ་ལ་ང་རང་ཚོ་ལ་སྡུག་བསྔལ་དང་ན་ཚ་སོགས་ཡོང་བ་དང༌། མཚམས་རེ་ལ་འཇིགས་སྐྲག་གི་རྟོག་པ་སོགས་ཡོང་དུས་བྱང་ཆུབ་ཀྱི་སེམས་སོགས་བསྒོམ་པ་དང༌། ཡང་ན་གནས་ལུགས་ཕྱག་རྒྱ་ཆེན་པོ་བསྒོམས་ནས་སྡུག་བསྔལ་དང་ན་ཚ་འཇིགས་སྐྲག་སོགས་ཐམས་ཅད་ལམ་དུ་ཁྱེར་ཐུབ་ཀྱི་ཡོད་མེད་སོགས་ལ་བརྟག་དཔྱད་བཏང་དགོས་པ་ཡིན། གལ་ཏེ་དེ་རྣམས་ལམ་དུ་ཁྱེར་ཐུབ་པ་སོགས་བྱུང་ན་དེ་ལམ་གྱི་ཡོན་ཏན་ཐོབ་པའི་རྟགས་རེད།
ང་རང་ཚོ་ལ་འཇིགས་སྐྲག་དང་ན་ཚ་ལ་སོགས་པ་བྱུང་དུས་དེ་ལམ་དུ་འཁྱེར་ཚུལ་ཇི་ལྟར་ཡིན་ཞེ་ན། དཔེར་ན་རང་ལ་ན་ཚ་དྲག་པོ་ཞིག་འབྱུང་ན་རང་གི་ན་ཚ་ལས་ཀྱང་ཚབས་ཆེ་བ་བཟོད་དུ་མེད་པའི་སྡུག་བསྔལ་དམྱལ་བའི་སེམས་ཅན་དང་ཡི་དྭགས་དང་དུད་འགྲོ་ལ་སོགས་པའི་སེམས་ཅན་མང་པོ་ཞིག་ལ་ཡོད་པ་ཡིན། དེ་ལྟ་བུའི་སྡུག་བསྔལ་དེ་ད་ལྟ་རང་གི་སྡུག་བསྔལ་དེའི་སྟེང་དུ་ཚུར་ལེན་དགོས་ཀྱི་ཡོད་པ་དང༌། སེམས་ཅན་དེ་དག་ཐམས་ཅད་ཀྱང་སྡུག་བསྔལ་མེད་པར་བདེ་བ་ཐོབ་པར་སྨོན་ལམ་འདེབས་དགོས་པ་ཡིན། དེ་ཡང་རང་གི་དབུགས་མར་གཏོང་དུས་དགེ་བ་དང་བདེ་བའི་རྒྱུའི་རྣམ་པ་ལ་མར་སེམས་ཅན་དེ་དག་ཐམས་ཅད་ལ་ཐིམ་སོང་སྙམ་པ་དང༌། ཡང་རླུང་ཡར་རྔུབ་དུས་སེམས་ཅན་དེ་དག་རྣམས་ཀྱི་རྒྱུད་ལ་ཡོད་པའི་སྡུག་བསྔལ་དང་སྡུག་བསྔལ་གྱི་རྒྱུ་ཐམས་ཅད་ཚུར་བླངས་ནས་རང་ལ་ཐིམ་སོང་བསམ་པ། དེ་འདྲ་བའི་གཏོང་ལེན་གྱི་དམིགས་པ་ཡང་ནས་ཡང་དུ་བསྒོམ་ན་ང་རང་གི་ན་ཚ་ཡང་ཏོག་ཙམ་ཆུང་དུ་འགྲོ་བ་དང་བྱང་ཆུབ་ཀྱི་ལམ་དུ་འཁྱེར་ཚུལ་ཡང་དེ་ཡིན། དེ་ལྟ་བུ་བྱུང་ཐུབ་ན་དེ་བྱང་ཆུབ་ཀྱི་ལམ་དུ་ཁྱེར་ཐུབ་པ་བྱུང་བ་དང༌། ང་རང་ཚོ་ལ་ཡང་ལམ་གྱི་ཡོན་ཏན་ཁྱད་པར་ཅན་ཞིག་ཐོབ་ཡོད་པའི་རྟགས་རེད།
ཕྱག་ཆེན་གྱི་སྐབས་ལམ་དུ་འཁྱེར་ཚུལ་ནི། རང་ལ་ན་ཚ་བྱུང་བའི་སྡུག་བསྔལ་གྱི་རྟོག་པ་དེ་དང་རང་གིས་མཉམ་པར་བཞག་པའི་སེམས་ཀྱི་གནས་ལུགས་གཉིས་གཅིག་ཏུ་བསྲེས་ཏེ་རང་གི་ཚོར་བ་སྡུག་བསྔལ་དེའི་སྟེང་དུ་མཉམ་པར་བཞག་དགོས། གལ་ཏེ་རང་གིས་སེམས་ཀྱི་གནས་ལུགས་ཅུང་ཟད་ཙམ་རྟོགས་ཡོད་ན་རང་གི་ཚོར་བ་སྡུག་བསྔལ་དེ་ཏོག་ཙམ་ཆུང་དུ་ཆུང་དུ་ཡལ་འགྲོ་བ་ཡིན། ཡང་བསྐྱར་གཡེང་བ་དང་སེམས་ཀྱི་གནས་ལུགས་གཉིས་མ་འདྲེས་ན་སླར་ཡང་ཚོར་བ་སྡུག་བསྔལ་དེ་ཆེ་རུ་ཆེ་རུ་འགྲོ་བ་ཡིན། གལ་སྲིད་ཚོར་བ་དང་སེམས་ཀྱི་གནས་ལུགས་གཉིས་གཅིག་ཏུ་འདྲེས་ནས་ཚོར་བ་ཉམས་སོང་བའམ་ཡལ་སོང་བ་ཡིན་ན། འདི་ནི་རང་ལ་ལམ་གྱི་ཡོན་ཏན་ཐོབ་པའི་རྟགས་རེད། རང་གིས་ཉམས་ལེན་བྱས་པའི་རྟགས་ཡོད་མེད་དེ་ལྟ་བུའི་སྒོ་ནས་ཧ་གོ་ཐུབ་པ་ཡིན།
དང་པོ་ཡོད་པ་དང་མེད་པ་སོགས་སེམས་དེ་ལ་སྒྲོ་འདོགས་ཡང་དག་པ་བཅད་ཚར་ནས། སྒྲོ་འདོགས་ཆོད་ཟིན་པའི་སེམས་ཀྱི་གནས་ལུགས་དེའི་དོན་ལ་ཡང་ནས་ཡང་དུ་སྒོམ་པ་སྟེ།
སྒོམ་པས་གཏན་ལ་འབེབས་པའི་ཚུལ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་སྒོམ་པའི་ཚུལ་མདོར་བསྟན་པ་ནི།
བློས་བྱས་རྩོལ་བའི་སྒོམ་གྱིས་མ་བསླད་ཅིང༌། །
ཐ་མལ་འདུ་འཛིའི་རླུང་གིས་མ་བསྐྱོད་པར། །
མ་བཅོས་གཉུག་མ་རང་བབས་འཇོག་ཤེས་པའི། །
སེམས་དོན་ཉམས་ལེན་མཁས་ཤིང་སྐྱོང་བར་ཤོག །ཅེས་གསུངས་ཏེ།
སྤྱིར་བཏང་སྒོམ་རྒྱབ་པའི་སྐབས་སུ་བློས་བྱས་རྩོལ་བའི་སྒོམ་གྱིས་མ་བསླད་པ་དང༌། ཐ་མལ་འདུ་འཛིའི་རླུང་གིས་མ་བསྐྱོད་པར་མ་བཅོས་གཉུག་མའི་ངང་དུ་རང་བབས་སུ་འཇོག་ཤེས་ན། སེམས་དོན་ཉམས་ལེན་ལ་མཁས་པ་ཡིན་པས་དེ་སྐྱོང་བར་ཤོག་ཅེས་པ་སྟེ་སྒོམ་པའི་ཚུལ་མདོར་བསྟན་པ་ཡིན།
འདི་ལ་ཚིག་རྐང་གཉིས་པ་ཐོག་མར་བྱས་ན་བཤད་བདེ་བས་དེའི་དབང་གིས། དང་པོར་སྒོམ་ལ་འཇུག་པའི་ཚུལ། བར་དུ་མཉམ་པར་འཇོག་པའི་ཚུལ། མཐར་དེ་སྐྱོང་བའི་ཚུལ་དང་གསུམ་ལས། དང་པོ་ནི་འགྲེལ་པར་བླ་མ་མཆོག་གིས་བྱིན་གྱིས་བརླབས་ཤིང་གསུངས་པ་ནི།
སྒོམ་པ་པོ་གང་ཟག་དེ་ལ་བླ་མ་མཆོག་གི་ཐུགས་རྗེས་བྱིན་གྱིས་བརླབས་པ་ཞིག་དགོས་ཞེས་གསུངས་པ་ཡིན། དེ་ཡང་ཟབ་མོའི་ཆོས་བློར་ཤོང་བ་སྟེ་ཕྱག་རྒྱ་ཆེན་པོའི་དོན་ཅི་འདྲ་ཞིག་བཤད་ན་ཡང་སློབ་མ་དེའི་སེམས་ལ་འཇིགས་སྐྲག་མེད་པ་ཞིག་དང༌། དཀོན་མཆོག་དང་དགེ་བའི་བཤེས་གཉེན་ལ་དད་པ་ཡང་དག་པ་ལྡན་པ་ཞིག་དང༌། རང་གིས་ཐོས་བསམ་གྱི་བྱ་བ་གང་ལ་འཇུག་པ་དེ་ལ་བརྩོན་འགྲུས་ཆེན་པོ་ཡོད་པ། གང་ཉམས་སུ་ལེན་པའི་དོན་ལ་མ་ནོར་བར་ཡང་དག་པར་ཤེས་པ། ཉམས་ལེན་བྱེད་པའི་ཚེ་རང་གི་ལུས་དང་ངག་ལ་དཀའ་ངལ་ཇི་ལྟ་བུ་ཞིག་དང་ཕྲད་ནའང་དེ་ལ་བཟོད་པ་དང་ལྡན་པ་སྟེ་དད་པ་བརྩོན་འགྲུས་ཤེས་རབ་བཟོད་པ་བཞི་དང་ལྡན་པའི་སྒོ་ནས་ཕྱག་རྒྱ་ཆེན་པོའི་རྣལ་འབྱོར་ལ་ཉམས་སུ་ལེན་དགོས་པ་ཡིན་ལ།
དེ་ཉམས་སུ་ལེན་པ་ལ་ཐོག་མརསྒོ་གསུམ་འདུ་འཛིས་ཀྱི་དབེན་པ་ཞིག་གལ་ཆེ་བར་གསུངས་ལ། ལུས་ངག་ཡིད་གསུམ་ཐ་མལ་པའི་འདུ་འཛི་མེད་པ་ཞིག་དགོས་ཞེས་པ་ཇི་ལྟར་ཡིན་ཞེ་ན། ང་རང་ཚོའི་སེམས་ཀྱི་གནས་ལུགས་དང་ཞི་གནས་ལྷག་མཐོང་སྒོམ་པའི་སྐབས་དེ་ལ་ལུས་ཀྱིས་ལས་ཀ་མང་པོ་མི་བྱེད་པ་དང༌། མིག་གིས་ཡུལ་སྣ་ཚོགས་པ་མི་མཐོང་བར་བྱེད་པ་སྟེ། ཁྲོམ་ལ་འགྲོ་ན་ལྟད་མོ་མི་འདྲ་བ་སྣ་ཚོགས་པ་མཐོང་གི་ཡོད་སྟབས། མིག་གིས་དེ་འདྲ་བ་གཟུགས་མི་འདྲ་བ་མང་པོ་མི་མཐོང་བར་བྱེད་པ་དང༌། སེམས་ཀྱིས་ཀྱང་ང་རང་གི་བྱ་བ་ལས་ཀ་དང་ཚོང་ལ་སོགས་པའི་བསམ་བློ་མི་གཏོང་བ་དེ་ལ་ལུས་ངག་ཡིད་གསུམ་འདུ་འཛིས་དབེན་པ་ཞེས་བརྗོད་དོ། །
དེ་འདྲ་བའི་འདུ་འཛིས་དབེན་པ་ཞིག་གལ་ཆེ་སྟེ། སྤྱིར་བཏང་ཐ་མལ་གྱི་འདུ་འཛི་ཞེས་པ་དེ་འཁོར་བ་ལ་ཆགས་ཤིང་འཁོར་བའི་བདེ་སྐྱིད་ལ་ང་རང་གི་སེམས་ཤིན་ཏུ་ནས་ཀྱང་ཞེན་པ་དང་ཆགས་པ་ཆེན་པོ་སྐྱེས་ནས་བདེ་སྐྱིད་དེ་ང་རང་ལ་འཐོབ་པར་བྱ་བའི་ཆེད་དུ་རྙེད་པ་ཤུགས་ཆེན་པོ་ཞིག་འཐོབ་པའི་ཐབས་དང༌། རང་ལ་བཀུར་སྟི་ཡང་དག་པ་ཡོང་བའི་ཐབས་དང༌། རང་ལ་སྙན་གྲགས་ཆེན་པོ་ཡོང་བའི་ཐབས་དང༌། རང་ལ་སྙན་གྲགས་ཆེན་པོ་བྱུང་ན་དགའ་བ། སྙན་གྲགས་མེད་པར་འགྱུར་ན་སེམས་སྡུག་པ་དང༌། རང་ལ་རྙེད་པ་ཤུགས་ཆེན་པོ་ཞིག་ཐོབ་ན་དགའ་བ། རྙེད་པ་མ་ཐོབ་ན་སེམས་སྡུག་པ་དང༌། རང་གི་ལུས་དང་སེམས་ལ་བདེ་བ་ཆེན་པོ་ཐོབ་ན་དགའ་བ། བདེ་བ་མ་ཐོབ་ཅིང་སྡུག་བསྔལ་དང་ལྡན་ན་སེམས་ཕམ་པ་དང༌། ང་རང་ལ་མི་གཞན་གྱིས་བསྟོད་པ་ཤུགས་ཆེན་པོ་ཕུལ་ན་དགའ་བ་དང་གནོད་པ་བྱས་ན་མི་དགའ་བ། དེ་འདྲ་བ་འཇིག་རྟེན་ཆོས་བརྒྱད་ཀྱི་གཞི་དེ་ང་རང་ལ་འཐོབ་པར་བྱ་བའི་ཆེད་དུ་རང་གི་ལུས་ངག་ཡིད་གསུམ་གྱིས་འབད་རྩོལ་བྱས་ནས་བྱ་བ་མང་པོ་སྒྲུབ་པ་སྟེ། སྒོ་གསུམ་བཀོལ་བར་བྱེད་པ་ལ་ཐ་མལ་གྱི་འདུ་འཛི་ཞེས་བརྗོད་པ་ཡིན།
འཁོར་བ་ལ་ཕྱིར་ཞིང་ཆགས་པ་ཞེས་པ་ནི་འཁོར་བའི་བདེ་སྐྱིད་ལ་ཡང་ནས་ཡང་དུ་ཞེན་པ་དང་ཆགས་པ་ཤུགས་ཆེན་པོ་ཡོད་པ་ལ་གོ་བས། དེ་ལ་འཁོར་བའི་རྗེས་སུ་འབྲང་བ་ཞེས་གསུངས། ང་རང་ཚོས་དགེ་བ་སྒྲུབ་པའི་སྐབས་སུ་འཇིག་རྟེན་ཆོས་བརྒྱད་པོ་དེ་ངེས་པར་དུ་སྤང་དགོས། དེ་མ་སྤང་བར་ཆོས་བརྒྱད་གཙོ་བོ་ལ་བརྟེན་ནས་དགེ་བ་བསྒྲུབས་ན་ཐར་པ་དང་སངས་རྒྱས་ཀྱི་གོ་འཕང་ཐོབ་པ་ལྟ་ཅི། ཐ་ན་ལྷ་དང་མིའི་གོ་འཕང་ཡང་འཐོབ་པར་མི་འགྱུར་ཞེས་གསུངས་ལ། དེས་ན་དམ་པའི་ཆོས་སྒྲུབ་པའི་སྐབས་སུ་ང་རང་ཚོའི་ཀུན་སློང་ལ་ཆོས་བརྒྱད་ཀྱི་རྟོག་པ་དེ་སྤང་དགོས་ཞེས་གསུངས་ཏེ། ང་རང་ཚོས་ཉམས་ལེན་ལན་རེ་བྱེད་པ་དང་ཆོས་ལན་རེ་ཞུ་བའི་སྐབས་སུ་དང་པོ་ཀུན་སློང་དེ་བྱང་ཆུབ་ཀྱི་སེམས་སུ་བཅོས་དགོས། དེ་ཡང་སེམས་ཅན་ཐམས་ཅད་སངས་རྒྱས་ཀྱི་གོ་འཕང་འཐོབ་པའི་ཆེད་དུ་ཡིན་བསམ་པ་དེ་ཀུན་སློང་བྱང་ཆུབ་སེམས་ཀྱིས་རྩིས་ཟིན་པ་རེད། དེ་མིན་ད་ལྟ་ང་རང་ཆོས་ཤིག་ཞུས་ན་རང་ལ་རྗེས་མ་སློབ་མ་མང་པོ་ཞིག་བྱུང་འོང༌། དེ་དག་གིས་ང་ལ་རྙེད་པ་དང་བཀུར་སྟི་མང་པོ་བྱེད་ཀྱི་རེད་སྙམ་པའི་དེ་འདྲ་བའི་ཀུན་སློང་བྱུང་ན་དེ་དགེ་བ་ཡང་དག་པ་ཞིག་ཏུ་མི་འགྱུར་བ་ཡིན་ནོ། །
བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
ནགས་ན་རི་དྭགས་བྱ་རྣམས་དང༌། །
ཤིང་རྣམས་མི་སྙན་རྗོད་མི་བྱེད། །
འགྲོགས་ན་བདེ་བ་དེ་དག་དང༌། །
ནམ་ཞིག་ལྷན་ཅིག་བདག་གནས་འགྱུར། །
ཕུག་གམ་ལྷ་ཁང་སྟོང་པའམ། །
ལྗོན་ཤིང་དྲུང་དུ་གནས་བཅས་ཏེ། །
ནམ་ཞིག་རྒྱབ་ཏུ་མི་ལྟ་ཞིང༌། །
ཆགས་པ་མེད་པར་འགྱུར་ཞིག་གུ། །
ས་ཕྱོགས་བདག་གིར་བཟུང་མེད་པ། །
རང་བཞིན་གྱིས་ནི་ཡངས་རྣམས་སུ། །
རང་དབང་སྤྱོད་ཅིང་ཆགས་མེད་པར། །
ནམ་ཞིག་བདག་ནི་གནས་པར་འགྱུར། །ཞེས་གསུངས་པ་ལྟར།
ང་རང་ཚོས་སྒོམ་དང་ཉམས་ལེན་ལ་སོགས་པ་བྱེད་པའི་སྐབས་སུ་དབེན་པའི་གནས་འདྲ་བ་ལ་བསྡད་ཡོད་ན་ཧ་ཅང་གི་ཕན་ཡོན་ཆེན་པོ་དང༌། རང་གི་ལུས་ངག་ཡིད་གསུམ་འདུ་འཛི་རང་བཞིན་གྱིས་སྤོང་ཐུབ་པ་དེ་འདྲ་ཡོང་གི་རེད་ཅེས་གསུངས་ཏེ། དཔེར་ན་ནགས་ཀྱི་ནང་དུ་བསྡད་ན། ཡུ་རོབ་ལྟ་བུ་ལ་ཡིན་ན་དབྱར་ཁ་འདུག་ས་ཤིང་ནགས་ལྟ་བུའི་ནང་ལ་ཁང་པ་ཆུང་ཆུང་ཞིག་ཡོད་པ་དེ་འདྲའི་ནང་དུ་དབྱར་ཁའི་ཚེ་བདུན་ཕྲག་གཅིག་གམ་ཟླ་བ་གཅིག་སོགས་ཀྱི་རིང་ལ་བསྡད་ན་སེམས་ཤིན་ཏུ་བག་ཕེབས་ཤིང་འདུ་འཛིས་དབེན་པསོགས་འབྱུང་བས། དེ་འདྲ་བ་ལ་ཡོན་ཏན་ཆེན་པོ་ཡོད་པ་ཡིན།
ནགས་ཀྱི་ནང་དུ་བསྡད་ན་ནགས་ན་གནས་པའི་རི་དྭགས་དང་བྱ་རྣམས་དང་ཤིང་ཐམས་ཅད་ཀྱིས་རང་ལ་སྐད་ཆ་མི་སྙན་པ་གཏན་ནས་མི་བཤད་པ་དང༌། དུས་རྟག་ཏུ་ཤིང་ནགས་ཀྱི་གསེབ་ལ་བྱ་དང་རི་དྭགས་མཉམ་དུ་བསྡད་ན་དེ་ཡིས་རང་ལ་གནོད་པ་མི་ཡོང་བ་དང༌། དུས་ཀུན་ཏུ་དེ་དང་འགྲོགས་པ་ལ་བདེ་བ་ཡོད་པ། དེ་འདྲ་བའི་ནགས་ཀྱི་དབུས་སུ་ང་རང་ནམ་ཞིག་གམ་ག་དུས་དེ་དང་ལྷན་ཅིག་བསྡད་ཐུབ་པ་ཞིག་འགྱུར་ཡོང་ངམ་ཞེས་རྒྱལ་སྲས་ཞི་བ་ལྷས་གསུངས་པ་དང༌།
ཡང་ན་བྲག་ཕུག་སྟོང་པའམ་ལྷ་ཁང་སྟོང་པའམ་ལྗོན་ཤིང་གི་དྲུང་ན་ང་རང་དུས་རྒྱུན་དུ་འདུག་ནས་སེམས་ཀྱི་གནས་ལུགས་ལ་སོགས་པ་ཉམས་ལེན་བྱེད། ང་འདི་ན་བསྡད་ན་རྗེས་མ་ང་རང་ལ་བཟའ་རྒྱུ་ཐོབ་ཨེ་ཡོང་ངམ། ང་འདི་ན་འདུག་ན་གྱོན་གོས་ཐོབ་ཨེ་ཡོང་ངམ་ཞེས་པའི་བསམ་མནོ་མ་བཏང་བར་དེ་འདྲ་བའི་ནང་དུ་ཡུན་ཐུང་ན་བདུན་ཕྲག་གཅིག་གམ་གཉིས་སམ་གསུམ། ཡང་ན་ཟླ་བ་གཅིག་གམ་ལོ་གཅིག་ལ་གནས་བཅས་ནས་སྒོམ་བརྒྱབ་ན། ཆགས་པ་ཤུགས་ཆེན་པོ་དེ་རང་བཞིན་གྱིས་ཤུགས་ཆུང་དུ་འགྲོ་བར་གསུངས་ཏེ། མིག་གིས་གཟུགས་ཡིད་དུ་འོང་བ་དང་མི་འོང་བ་ལ་སོགས་མང་པོ་མི་མཐོང་བ་དང༌། རྣ་བས་སྒྲ་སྙན་པ་དང་མི་སྙན་པ་ལ་སོགས་པ་མི་ཐོས་པ། དེ་ལ་བརྟེན་ནས་སེམས་ཀྱི་འདོད་ཆགས་ཞེ་སྡང་ང་རྒྱལ་ལ་སོགས་པའི་རྟོག་པ་ཇེ་ཆུང་དུ་འགྲོ་བས་གནས་དེ་འདྲ་བ་ལ་ཕྱིན་ནས་སྒོམ་རྒྱག་ན་ཕན་ཡོན་ཆེན་པོ་ཡོད་པར་གསུངས་པ་རེད།
ང་རང་ལ་ལྟོ་གོས་ཐོབ་ཨེ་ཡོང་ངམ་ལ་སོགས་པ་བསམ་པ་དེ་ཉམས་ལེན་བྱེད་པ་དེའི་ཚེ་ལ་དེ་འདྲ་བ་བསམ་མནོ་གཏང་རྒྱུ་ཡོད་མ་རེད། དཔེར་ན་ཞག་པོ་བདུན་ཙམ་ལྟ་བུ་ལ་དབེན་པའི་གནས་ལ་སྒོམ་རྒྱག་པའི་སྐབས་སུ་ང་རང་ལ་ལྟོ་གོས་ཐོབ་ཨེ་ཡོང་ངམ་བསམ་པའི་བསམ་བློ་མ་ཐོངས་གསུངས་པ་རེད་མ་གཏོགས་སྤྱིར་བཏང་ང་རང་ཚོའི་མི་ཚེ་ལ་ཟ་མ་དང་གྱོན་གོས་དགོས་ཀྱི་ཡོད་པ་ཡིན། དེ་འདྲ་བའི་གནས་དབེན་པ་ལ་འདུག་པའི་སྐབས་ན་ས་འདི་ང་ཡི་རེད་ས་འདི་ཁོ་ཡི་རེད་ཅེས་པའི་རྩོད་པ་དང༌། བདག་ཏུ་གཟུང་བ་གང་ཡང་ཡོད་པ་མིན། འདི་སྐབས་ང་རང་ཁང་པ་ཆུང་ཆུང་གི་ནང་དུ་བསྡད་ནའང་རང་གི་འདོད་པ་རེད། དེ་མིན་ཕྱི་ལ་ཤིང་དྲུང་དང་རི་རྩེ་རྣམས་ལ་འཆམ་འཆམ་ལྟར་བྱས་ནས་སྒོམ་རྒྱག་ནའང་རང་གི་འདོད་པ་ཡིན་པས་རང་བཞིན་གྱིས་ནི་བག་ཡངས་པ་རེད་གསུངས།
རང་གིས་ཧ་ཅང་བརྩོན་འགྲུས་ཤུགས་ཆེན་པོས་ཉིན་མཚན་གཉིས་ཀར་སྒོམ་ནའང་རང་ཉིད་ལ་དབང་ཆ་ཡོད། དེ་མིན་མཚམས་རེ་སྒོམ་མཚམས་རེར་ལྷོད་ལྷོད་བྱས་ནས་ཕར་ཚུར་འཆམ་འཆམ་བྱས་ནའང་རང་ལ་རང་དབང་ཡོད་པ་ཡིན། ནམ་ཞིག་བདག་ནི་གནས་པར་འགྱུར་བ་སྟེ་ས་ཕྱོགས་དེ་འདྲ་བ་ལ་རང་དབང་ཡོད་པའི་སྒོ་ནས་ནམ་གནས་ཐུབ་བམ་ཞེས་སྨོན་ལམ་བཏབ་པ་རེད།
ང་རང་ཚོས་ནགས་ཀྱི་གསེབ་ལ་ཁང་པ་ཆུང་ཆུང་ལ་སོགས་པ་དེ་འདྲ་བ་མ་ཐོབ་ནའང༌། ང་རང་ད་ལྟ་འདུག་སའི་ཁང་མིག་གི་ནང་ལ་རྣ་བའི་ཡུལ་དུ་སྒྲ་མང་པོ་དང༌། མིག་གི་ཡུལ་དུ་གཟུགས་མི་འདྲ་བ་མང་པོ་མཐོང་རྒྱུ་མེད་པའི་ཁང་པའི་ནང་ལ་བསྡད་ནས་ཏིང་ངེ་འཛིན་བསྒོམས་ནའང་དེ་ཡང་དབེན་པའི་གནས་རེད། དེ་འདྲ་བའི་ལུས་ངག་ཡིད་གསུམ་གྱི་འདུ་འཛི་དེ་རླུང་དང་འདྲ་བ་ཡིན། རླུང་གང་ན་ཡོད་པ་དངོས་པོ་དེ་ཉིད་གཡོ་བ་དང་འདེད་པ་ལ་སོགས་པའི་བྱེད་ལས་མང་པོ་ཡོད་པ་ལྟར་དུ་འདུ་འཛི་ཡོད་པའི་ཚེ་ན་སེམས་ལ་གནས་པ་གཏན་ནས་མེད། སེམས་དེ་གཡོ་བ་དང་འགུལ་སྐྱོད་མང་པོ་བྱེད་པའི་ཕྱིར་ན་སྒོམ་པའི་སྐབས་ན་འདུ་འཛི་དེ་སྤང་དགོས་པར་གསུངས་པའོ། །
གཉིས་པ་བར་དུ་མཉམ་པར་འཇོག་ཚུལ་ནི།
དེ་འདྲ་བའི་འདུ་འཛི་མེད་པའི་གནས་ལ་སླེབས་རྗེས་ཇི་ལྟར་སྒོམ་དགོས་སམ་ཞེ་ན། བློས་བྱས་རྩོལ་བའི་སྒོམ་གྱིས་མ་བསླད་པ་ཞིག་དགོས་པར་གསུངས་པའོ། །བློས་བྱས་རྩོལ་བའི་སྒོམ་གྱི་དངོས་གཞི་ལ་འཇུག་དུས་གཙོ་བོ་ཞི་གནས་ཀྱི་སྐབས་ལྟ་བུ་ཡིན་ན། ལུས་ཀྱི་གནད་དང་སེམས་ཀྱི་གནད་གཉིས་ཡོད་པ་ལས། དང་པོ་ལུས་ཀྱི་གནད་ལ་རྣམ་སྣང་ཆོས་བདུན་གྱི་འཕྲུལ་འཁོར་བཅའ་དགོས་པར་གསུངས་པ་རེད། རྣམ་སྣང་ཆོས་བདུན་ནི་དང་པོ་རྐང་པ་རྡོ་རྗེ་སྐྱིལ་ཀྲུང་སྟེ། རྡོ་རྗེ་སྐྱིལ་ཀྲུང་བཅའ་མ་ཐུབ་པ་ཡིན་ན་རྐང་པ་གཅིག་གི་སྟེང་ལ་གཅིག་བཞག་ནའང་རྡོ་རྗེ་སྐྱིལ་ཀྲུང་དུ་གོ་ཆོད་པ་ཡིན་གསུངས་པ་རེད། འདི་ལུས་ལ་ན་ཚ་མེད་ཅིང་ལུས་བདེ་པོ་ཡོད་པའི་དབང་དུ་བཏང་ནས་དེ་འདྲ་བ་གསུངས་པ་ཡིན་གྱི། དེ་མིན་ལུས་སྐྱོན་ཅན་དང་ན་ཚ་ཡོད་པ་དག་གིས་སྣམ་སྣང་ཆོས་བདུན་གཏན་ནས་བྱེད་མི་ཐུབ་པ་དེ་འདྲ་བ་ཡིན་ན་རྩ་ནས་བསྒོམ་མི་རུང་བ་ནི་མ་ཡིན། ཐུབ་ན་དེ་འདྲ་བ་བྱས་ནས་བསྒོམ། མ་ཐུབ་ན་ལུས་རང་བཞིན་གྱིས་བདེ་པོ་བྱས་ནས་བཞག །
རྣམ་སྣང་ཆོས་བདུན་ཞེས་པ་རྒྱུད་རྡོ་རྗེ་ཕྲེང་བ་ལས་གསུངས་ཏེ།
སྒྲུབ་པོ་བདེ་བའི་སྟན་འདུག་སྟེ། །
མིག་ནི་སྣ་རྩེར་གཏད་བྱས་ནས། །
སྣ་མཐོང་ལྟ་བའི་ཚད་དུ་ཞོག །
ཕྲག་དཔུང་མཉམ་ལ་ལྕེ་རྐན་སྦྱར། །
སོ་དང་མཆུ་ནི་བདེ་བར་བཞག །
དབུགས་ཀྱི་དབྱུང་རྔུབ་ཀློད་ནས་ནི། །
ཅུང་ཟད་རྩོལ་བ་བྲལ་བ་ཡིས། །
རྡོ་རྗེ་སྐྱིལ་ཀྲུང་ལེགས་གནས་ཤིང༌། །
ཉམས་ལེན་བྱེད་པ་པོ་ཁོ་རང་དང་པོ་རྐང་པ་རྡོ་རྗེ་སྐྱིལ་ཀྲུང་གིས་བཞུགས། མིག་སྣ་ཡི་རྩེ་མོ་ནས་སོར་བཞིའི་མཚམས་ནས་མར་བལྟ། རང་གི་སྣ་ཡི་རྩེ་མོ་མཐོང་གི་རེད། ཡར་ནམ་མཁའ་ལ་བལྟ་བ་མ་ཡིན་པར་མིག་སྣའི་རྩེ་མོ་ནས་སོར་བཞིའི་མཚམས་ནས་མར་ཕབ་ནས་བལྟ། ཕྲག་པ་གཉིས་བཀྱག་ཙམ་བྱས་ན་དཔུང་པ་གཉིས་དྲང་པོར་གནས་པ་དང༌། ལྕེ་དེ་ཡ་རྐན་ལ་སྦྱར། སོ་དང་མཆུ་ཐམས་ཅད་རང་བབས་སུ་བཞག རླུང་དལ་པོར་གཏང༌། དབུགས་དབྱུང་རྔུབ་དེ་རྣམས་སྣང་ཆོས་བདུན་གྲས་སུ་མི་གཏོགས་ཀྱང་རྡོ་རྗེ་ཕྲེང་བའི་ནང་དུ་དེ་འདྲ་གསུངས་ཡོད་པ་རེད།
ཡང་རྒྱུད་རྡོ་རྗེ་རྩེ་མོ་ལས།
འདུ་འཛི་མེད་པའི་གནས་གཙང་མ། །
དེར་ནི་སྐྱིལ་ཀྲུང་བཅའ་བར་བྱ། །
ཇི་ལྟར་བྱང་ཆུབ་སེམས་དཔའ་ཡིས། །
བྱང་ཆུབ་སྙིང་པོར་བཞུགས་པ་བཞིན། །
མིག་བཙུམ་སོ་ལ་སོ་བཞག་སྟེ། །
ལུས་བསྲང་ཕྱག་རྒྱ་བྱས་ནས་ནི། །
དྲན་པ་རྩེ་གཅིག་ཕྱག་རྒྱ་ཆེ། །ཞེས་པ་ལྟར།
སྔོན་སངས་རྒྱས་བཅོམ་ལྡན་འདས་བྱང་ཆུབ་སྙིང་པོ་ལ་སངས་རྒྱས་པའི་སྐབས་ན་བྱང་ཆུབ་སྙིང་པོར་བཞུགས་པ་དེ་བཞིན་དུ་རང་གིས་ཀྱང་དེ་ལྟར་དགོས་ཀྱི་འདུག་ན། མིག་བཙུམ་སོ་ལ་སོ་བཞག་སྟེ། མིག་དེ་བཙུམ་ན་འགྲིགས་ཀྱི་འདུག འོན་ཀྱང་རྣམ་སྣང་ཆོས་བདུན་ཕལ་ཆེ་བ་ལ་མིག་སྣ་རྩེར་ཕབ་པར་གསུངས་ཡོད། སོ་ལ་སོ་རང་བབས་སུ་བཞག ལུས་ཡར་མདའ་ལྟར་དུ་བསྲང་ལ། ལག་པ་གཉིས་མཉམ་གཞག དྲན་པ་རྩེ་གཅིག་དུ་བཞག་ན་ཕྱག་རྒྱ་ཆེན་པོའི་ཉམས་ལེན་ཡང་དག་པ་ཡོང་གི་རེད་ཅེས་གསུངས།
དེ་ལ་ལུས་ཀྱི་གནད་དང་སེམས་ཀྱི་གནད་དེ་ནི་རང་གི་བློས་གསལ་བར་འཇོག་པ་དང་བློས་བྱས་ཤེས་པ་དེ་སྤྱིར་བཏང་བླ་མ་རྣམས་ཀྱིས་ཁྲིད་གནང་ཡོང་དུས་ཕྱག་རྒྱ་ཆེན་པོ་དེ་རང་བཞིན་གསལ་བའི་ཆ་ཡོད་ཅེས་ང་ཚོས་ཐོས་པ་དེ་ཉིད་རང་གིས་སྒོམ་པའི་སྐབས་སུ་སེམས་དེ་གསལ་བའི་རང་བཞིན་ཡོད་རེད་བསམ་པ་དང༌། དེ་གསལ་བའི་ངང་དུ་བཞག་དགོས་བསམ་པས་མཉམ་པར་བཞག་ན་དེ་ལ་བློས་བྱས་ཀྱི་སྒོམ་ཞེས་གསུངས་པ་དང༌།
ཡང་ན་ཕྱག་རྒྱ་ཆེན་པོའི་ཁྲིད་གནང་དུས་ངོ་བོ་ནི་སྟོང་པ་སྤྲོས་པ་ཐམས་ཅད་དང་བྲལ་བ་རེད་ཅེས་པ་རང་གིས་ཐོས་པ་དང༌། སེམས་སྒོམ་པའི་སྐབས་སུ་ཡང་ཕྱག་རྒྱ་ཆེན་པོ་ནི་སྟོང་པ་ཡིན་པ། སྟོང་པའི་ངང་ལ་བཞག་དགོས་བསམ་ནས་ད་འདི་སྟོང་པ་ཡིན་བསམ་བཞག་ན་དེ་ཡང་བློས་བྱས་ཡིན་པ་དང༌། ཕྱག་ཆེན་གྱི་ཁྲིད་ཀྱི་ནང་ལ་གསལ་སྟོང་ཟུང་འཇུག་གི་ཚུལ་དུ་གསུངས་ཡོད་པ། ང་རང་གིས་སྒོམ་དུས་སུའང་འདི་གསལ་སྟོང་ཟུང་འཇུག་ཡིན། གསལ་སྟོང་ཟུང་འཇུག་ཅེས་པ་དེ་འདྲ་བ་བསྒོམ་དགོས་ཀྱི་ཡོད་བསམ་ནས་བསྒོམས་ན་དེ་ཐམས་ཅད་བློས་བྱས་ཀྱི་སྒོམ་ཞེས་པ་སྟེ། ཆེད་དུ་རྩོལ་བས་རྣམ་རྟོག་དགག་པ་དང༌། ཕྱག་རྒྱ་ཆེན་པོ་སྒོམ་དུས་རྣམ་རྟོག་གཏན་ནས་མེད་པ་ཅན་ཞིག་དགོས་ཀྱི་ཡོད་པས་རྣམ་རྟོག་མར་དགག ཡང་ན་དམིགས་པ་ལ་སེམས་རྩེ་གཅིག་ཏུ་བསྡུས་ནས་གཏད་པ་དང༌། གཞན་ལ་རྩ་ནས་རྣམ་རྟོག་རྒྱུ་བ་མེད་ཅིང་དྲན་པས་བཅིངས་ཏེ་བསྒོམས་ན་དེ་ལ་བློས་བྱས་ཀྱི་སྒོམ་ཞེས་གསུངས་པ་ཡིན་ནོ། །
དེ་འདྲ་བ་བློས་བྱས་རྩོལ་བའི་སྒོམ་གྱིས་མ་བསླད་ནས་མ་བཅོས་གཉུག་མ་རང་བབས་སུ་འཇོག་ཤེས་པ་སྟེ། སེམས་དེ་སྒོམ་པའི་སྐབས་སུ་མན་ངག་གམ་གདམས་ངག་ཁྱད་པར་ཅན་ལ་བརྟེན་ནས་སྒོམ་དགོས་ལ། མན་ངག་དང་གདམས་ངག་ཁྱད་པར་ཅན་དེ་ནི་མ་བཅོས་གཉུག་མ་རང་བབས་འཇོག་ཅེས་གསུངས་པ་འདི་ཡིན་ལ། དེས་ན་ང་རང་ཚོ་ད་ལྟ་བླ་མའི་རྣལ་འབྱོར་ལ་བརྩོན། བླ་མ་ལས་དབང་བཞི་ལེན། བླ་མ་འོད་དུ་ཞུ་ནས་ང་རང་གི་སེམས་ཀྱི་གནས་ལུགས་དེ་དང་འདྲེས་རྗེས་སེམས་ཀྱི་གནས་ལུགས་གང་འདྲ་ཡོད་པ་དེའི་རང་ངོ་ལ་མ་ཡེངས་པར་བསྐྱངས་པ་དེ། མ་བཅོས་གཉུག་མ་རང་བབས་འཇོག་གསུངས་པ་ནི་དེ་ཡིན་པ་རེད།
དེ་ལྟར་མ་བཅོས་གཉུག་མ་རང་བབས་སུ་བཞག་ནས། སེམས་ཀྱི་གནས་ལུགས་གང་འདྲ་ཡོད་པ་དེའི་སྟེང་ལ་མཉམ་པར་བཞག་ནས་སྒོམ་དུས་དེའི་སྐབས་དེ་ན་སེམས་ཀྱི་ངོ་བོ་སྟོང་པ་ཡིན་པར་སྒོམ་པའམ་དྲན་དགོས་ཀྱི་མི་འདུག སེམས་ཀྱི་རང་བཞིན་གསལ་བ་རེད་གསུངས་ཀྱི་འདུག་པས་གསལ་བ་ཞིག་སྒོམ་དགོས་ཀྱི་འདུག་བསམ་པ་དེ་འདྲ་ཡང་དྲན་དགོས་ཀྱི་མི་འདུག གསལ་སྟོང་ཟུང་འཇུག་གི་ཚུལ་དུ་སྒོམ་དགོས་ཀྱི་འདུག་བསམ་པའང་དྲན་དགོས་ཀྱི་མི་འདུག དེ་འདྲ་བ་དྲན་ན་སྒོམ་བློས་བྱས་ལ་འགྲོ་བ་ཡིན།
འདིའི་སྐབས་ལ་མ་བཅོས་རང་བབས་སུ་བཞག་ཡོང་དུས་འདས་པའི་རྗེས་མ་བཅད་གསུངས་པ། ཁ་སང་འདས་ཟིན་པའི་བྱ་བ་གང་ཡིན་པ་དེ་དྲན་པར་མི་བྱ་བ། མ་འོངས་པའི་མདུན་མ་བསུས་གསུངས་པ་དེ་རིང་དགོང་མོ་དང་སང་ཉིན་ལ་སོགས་པ་ལས་ཀ་དེ་འདྲ་ཞིག་དགོས་ཀྱི་ཡོད་བསམ་པ་དེ་འདྲ་སྒོམ་པའི་སྐབས་དེ་ན་དྲན་པར་མི་བྱ་བ་དང༌། ད་ལྟའི་ཤེས་པ་གང་འདྲ་ཡོད་པ་དེ་ལ་མ་བཅོས་པར་དེའི་ངང་ལ་བཞག སྔོན་སངས་རྒྱས་དང་གྲུབ་པ་ཐོབ་པའི་བླ་མ་ཐམས་ཅད་ཀྱི་མན་ངག་དེ་འདྲ་བ་ལ་བརྟེན་ནས་ཆོས་སྐུ་མངོན་དུ་གྱུར་པས་ན། དེ་ནི་གདམས་ངག་ཁྱད་པར་ཅན་ཞིག་ཡིན་ནོ། །
གསུམ་པ་དེ་སྐྱོང་བའི་ཚུལ་ནི།
དེ་ལྟ་བུའི་སེམས་དོན་གྱི་ཉམས་ལེན་ལ་མན་ངག་གི་གནད་དང་ལྡན་པས་མཁས་ཤིང་ཞེས་པ་བླ་མ་འོད་ཞུའི་རྗེས་སེམས་རང་བབས་སུ་བཞག་པ་དེ་ཤིན་ཏུ་ནས་ཀྱང་མན་ངག་གི་གནད་ཆེན་པོ་ཡིན་པར་གསུངས་པའོ། །དེ་ལྟ་བུའི་མན་ངག་གི་གནད་དང་ལྡན་པས་མཁས་ཤིང༌། འདིའི་སྐབས་སུ་བྱིང་བ་དང་རྒོད་པ་ལ་སོགས་པའི་སྐྱོན་སེལ་བ་དང༌། གོལ་ས་གཅོད་པ་དང༌། གོལ་ས་ཞེ་ན། རང་གི་ལམ་ནོར་བ་ལ་གོའོ། །དེའི་གནས་ལུགས་བསྒོམ་པ་ལ་བོགས་འདོན་པ་དང༌། བོགས་འདོན་པ་ནི་ང་རང་གི་སེམས་ལ་ཞེ་སྡང་ཤུགས་ཆེན་པོ་ཞིག་བྱུང་ན་ཞེ་སྡང་གི་རྟོག་པ་དེའི་སྟེང་དུ་རྩེ་གཅིག་ཏུ་མཉམ་པར་བཞག་པ་ལྟ་བུའོ། །དེའི་ཚུལ་ལའང་མཁས་པ་བྱུང་བ་ན་འབྲས་བུའི་ཕྱག་རྒྱ་ཆེན་པོ་མངོན་དུ་མ་གྱུར་གྱི་བར་སྐྱོང་དགོས་ཞེས་གདམས་པའི་ཕྱིར་སྨོན་པ་མཛད་པའོ། །
གཉིས་པ་རྒྱས་པར་བཤད་པ་ལ། ཞི་ལྷག་གི་རྣལ་འབྱོར། དེ་ལས་ཉམས་རྟོགས་སྐྱེ་ཚུལ། སྟོང་ཉིད་སྙིང་རྗེ་ཟུང་འཇུག་གི་ཉམས་ལེན་བཅས་གསུམ་ལས། །དང་པོ་ལའང་ཞི་གནས། ལྷག་མཐོང༌། ཞི་ལྷག་ཟུང་འཇུག་གི་རྣལ་འབྱོར་དེའི་མཚན་གྱི་རྣམ་གྲངས་བཤད་པ་སྟེ་གསུམ་ལས། དང་པོ་ཞི་གནས་བཤད་པ་ལ།
ཕྲ་རགས་རྟོག་པའི་རྦ་རླབས་རང་སར་ཞི། །
གཡོ་མེད་སེམས་ཀྱི་ཆུ་བོ་ངང་གིས་གནས། །
བྱིང་རྨུགས་རྙོག་པའི་དྲི་མ་དང་བྲལ་བའི། །
ཞི་གནས་རྒྱ་མཚོ་མི་གཡོ་བརྟན་པར་ཤོག །ཅེས་གསུངས་ཏེ།
ཕྲ་བ་དང་རགས་པའི་རྣམ་རྟོག་ཐམས་ཅད་ཞི་ཞིང༌། གཡོ་བ་མེད་པའི་སེམས་ཀྱི་ངང་ལ་གནས་པ། དེ་ལ་བྱིང་རྒོད་རྙོག་པའི་དྲི་མ་དང་བྲལ་བ། དཔེར་ན་ཞི་གནས་རྒྱ་མཚོ་ལྟ་བུ་མི་གཡོ་བར་བརྟན་པ་ཞིག་ཐོབ་པར་ཤོག་ཅེས་སྨོན་ལམ་བཏབ་པའོ། །
དེ་ཡང་དབང་པོའི་རིམ་པས་དམིགས་བཅས་དམིགས་མེད་ཀྱི་མཉམ་གཞག་རིམ་གྱིས་ཉམས་སུ་ལེན་པའམ། ཡང་ན་ཐོག་མ་ནས་ཏེ་སྐྱེ་བ་སྔོན་མ་ནས་དམིགས་པ་མེད་པའི་ཞི་གནས་ལ་ཡང་དག་པར་བསྒོམས་པ་ལ་བརྟེན་ནས་ད་ལྟའི་སྐབས་སུ་དམིགས་མེད་ཀྱི་ཞི་གནས་ལ་འཇུག་པ་སྟེ། དེ་ལྟར་དམིགས་པ་དང་བཅས་པ་བསྒོམས་ནའང་རུང་དམིགས་པ་མེད་པ་བསྒོམས་ནའང་རུང༌། ཡང་ན་ཚེ་འདི་ལ་ཤུགས་ཆེན་པོས་སྒོམ་ནའང་རུང༌། ཡང་ན་སྐྱེ་བ་སྔོན་མ་ལ་བསྒོམས་པའི་སྟོབས་ཤུགས་ཆེན་པོ་ཡོད་པ་གང་རུང་གིས་སྒོམ་པ་ན་ཐོག་མར་ཞི་གནས་ཀྱི་ཏིང་ངེ་འཛིན་ཐོབ་པར་འགྱུར་བ་སྟེ། དེ་ལྟར་བསྒོམས་ན་དང་པོ་ལ་ཞི་གནས་ཀྱི་ཏིང་ངེ་འཛིན་རང་གི་སེམས་ལ་ཡང་དག་པ་ཞིག་ཐོབ་པར་གསུངས་སོ། །དེའང་ཞི་གནས་ཞེས་པའི་སྒྲ་དོན་ནི། སེམས་ཉོན་མོངས་པའི་རྣམ་པར་རྟོག་པ་ཐམས་ཅད་ཞི་ཞིང༌། དགེ་བའི་ངོ་བོ་ལ་རྩེ་གཅིག་ཏུ་གནས་པས་ན་ཞི་གནས་ཞེས་གསུངས་སོ། །
དེ་ལ་ངོ་བོ་ནི་ཇོ་བོ་དཱི་པཾ་ཀ་རས།
འཇིག་རྟེན་བྱ་བ་དག་ལ་ཕར་བལྟས་པས། །
བྱས་པ་ཐམས་ཅད་དོན་མེད་སྡུག་བསྔལ་རྒྱུ། །
ཅི་ལ་བསམས་ཀྱང་ཕན་པར་མི་འགྱུར་བས། །
རང་གི་སེམས་ལ་ལྟ་བ་གོམས་པར་གྱིས། །
ཞེས་པ་བདག་ཅག་སོ་སོ་སྐྱེ་བོ་ཐམས་ཅད་ཚེ་འདིའི་བྱ་བ་ཁོ་ན་སྒྲུབ་ཀྱིན་ཡོད་པའི་བྱ་བ་དེ་ལ་བརྟག་དཔྱད་གཏང་ན། བྱ་བ་ཅི་འདྲ་ཞིག་བསྒྲུབས་ནའང་སངས་རྒྱས་ཀྱི་གོ་འཕང་ཐོབ་པ་མེད་པས་དོན་མེད་པ་དང༌། མ་འོངས་པར་རང་གི་སེམས་ལ་སྡུག་བསྔལ་མང་པོ་ཞིག་སྐྱེ་བར་འགྱུར་བས། འཇིག་རྟེན་གྱི་བྱ་བ་འདི་ལ་བསམ་བློ་ཅི་ལྟར་བཏང་ནའང་ཕན་ཐོགས་རྒྱ་ཆེན་པོ་ཞིག་ཡོད་པ་མཐོང་གི་མི་འདུག་གསུངས་པ་རེད། དེ་ལ་བརྟེན་ནས་རང་གི་སེམས་ལ་རང་གིས་བལྟས་ནས་ཞི་གནས་དང་ལྷག་མཐོང་ལ་ཡང་ནས་ཡང་དུ་གོམས་པར་གྱིས་ཤིག་ཅེས་གསུངས་པ་ལྟར། འཇིག་རྟེན་གྱི་བྱ་བ་སྤངས་པ་སྔོན་དུ་སོང་བའི་རྣམ་པར་མི་རྟོག་པའི་ཏིང་ངེ་འཛིན་ཉིད་དོ། །
དེའང་རྣམ་པར་རྟོག་པ་ལ་དབྱེ་ན་གཉིས་ཏེ། རགས་པའི་རྣམ་པར་རྟོག་པ་དང་ཕྲ་བའི་རྣམ་པར་རྟོག་པ་གཉིས་ཡིན་ལ། རགས་པའི་རྣམ་པར་རྟོག་པ་ནི་ཡིད་ཀྱི་ཡུལ་ལ་རྟོག་པ་ཙམ་སྟེ། དངོས་སུ་ང་རང་ཚོའི་སེམས་ཀྱིས་རྣམ་རྟོག་ཞིག་དྲན་ཡོང་བ་སྟེ། དཔེར་ན་འདི་ཀ་བའོ། །འདི་བུམ་པའོ། །འདི་ཁང་པའོ། །འདི་ང་ཡི་དགྲའོ། །འདི་ང་ཡི་གཉེན་ནོ་ཞེས་དྲན་ཡོང་བ་དེ་ལ་རགས་པའི་རྣམ་པར་རྟོག་པ་ཞེས་བརྗོད་དོ། །
ཕྲ་བའི་རྣམ་པར་རྟོག་པ་ནི། སླར་ཡང་རྣམ་རྟོག་དེ་ལ་དཔྱོད་པར་བྱེད་པ་དེ་ལ་གོའོ། །དཔེར་ན་འདི་བུམ་པ་རེད། བུམ་པ་འདི་རྫའི་བུམ་པ་རེད། དབྱིབས་ཡག་པོ་ཞིག་འདུག །མཛེས་པོ་ཞིག་འདུག་ལ་སོགས་པ་ཡུལ་དེ་ལ་ཡང་ནས་ཡང་དུ་བརྟག་དཔྱད་བཏང་ནས་དཔྱད་པ་ཞུགས་པ་དེ་ལ་ཕྲ་བའི་རྣམ་རྟོག་ཅེས་པའི་མིང་བཏགས་པར་འདུག
དེ་ལྟ་བུའི་སེམས་བྱུང་གི་ཕྲ་རགས་ཀྱི་རྟོག་པའི་རྦ་རླབས་དེ་ཆེད་དུ་བཀག་པ་མ་ཡིན་པར་ངང་གིས་འགགས་པས་རྣམ་རྟོག་ཐམས་ཅད་རང་སར་ཞི་ཞིང་ཀུན་གཞི་རྣམ་ཤེས་སེམས་ཀྱི་ཆུ་བོའི་རྒྱུན་ཡང་གཡོ་བ་མེད་པའི་ངང་དུ་གནས་པ་ལ་ཞི་གནས་དང༌། སེམས་ཀུན་གཞིའི་རྣམ་པར་ཤེས་པ་སེམས་དང་སེམས་བྱུང་གི་རྣམ་པར་རྟོག་པ་གཏན་ནས་མེད་པ་ཆུ་བོའི་རྒྱུན་ལྟར་གནས་པར་བྱེད་པ་དེ་ཞི་གནས་ཀྱི་ངོ་བོ་ཡིན་པར་གསུངས་སོ། །དེ་འདྲ་བའི་ཞི་གནས་སྒོམ་པའི་སྐབས་སུ། བྱིང་བ་དང་རྨུགས་པ་དེ་ཞི་གནས་ཀྱི་སྐྱོན་ཡིན་པར་གསུངས་ལ། དེ་ཡང་བྱིང་བ་དང་རྨུགས་པ་དེ་ལ་ནང་གསེས་སུ་དབྱེ་ན་ཞི་གནས་ཀྱི་སྐྱོན་ལྔ་སྟེ།
མགོན་པོ་ཀླུ་སྒྲུབ་ཀྱིས་བཤེས་སྤྲིངས་ལས།
རྒོད་དང་འགྱོད་དང་གནོད་སེམས་རྨུགས་པ་དང༌། །
གཉིད་དང་འདོད་ལ་འདུན་དང་ཐེ་ཚོམ་སྟེ། །
ལྔ་པོ་འདི་དག་བསམ་གཏན་དགེ་བའི་ནོར། །
འཕྲོག་པའི་ཆོམ་རྐུན་ལགས་པར་ཐུབ་པས་གསུངས། །ཞེས་པ་ལྟར།
ལྔ་པོ་འདི་ང་རང་ཚོའི་སེམས་ལ་ཡོད་ན་ཞི་གནས་དང་བསམ་གཏན་སྒོམ་པའི་དགེ་བའི་ནོར་འཕྲོག་པའི་རྐུན་མ་དང་འདྲ་བ་ཡིན་པར་གསུངས་ལ། དེ་ལ་དང་པོ་རྒོད་པ་སྟེ། ང་རང་ཚོས་ཞི་གནས་སྒོམ་པའི་སྐབས་སུ་རྣམ་རྟོག་ཤུགས་ཆེ་ལ་སྣ་ཚོགས་པ་མང་པོ་སྐྱེ་བ་དེ་ལ་རྒོད་པ་ཟེར་ཞིང༌། དང་པོ་རྒོད་པའི་རྣམ་རྟོག་ཏོག་ཙམ་མ་ཞི་ན་ཞི་གནས་སྐྱོན་དུ་འགྱུར་བའི་ཕྱིར་ཞི་གནས་ཀྱི་སྐྱོན་དང་པོའོ། །
གཉིས་པ་འགྱོད་པ་སྟེ་སྔོན་སྡིག་པའི་བྱ་བ་ཤུགས་ཆེན་པོ་བསྒྲུབས་ཡོད་པ་དེ་ལ་འགྱོད་པ་སྐྱེ། དེ་འདྲ་བའི་རྒོད་པ་དང་འགྱོད་པ་གཉིས་ཡོད་ན་སེམས་རབ་ཏུ་ཞི་བར་གནས་པའི་གེགས་སུ་འགྱུར་ཞིང་སེམས་རང་བཞིན་གྱིས་ཞི་བར་གནས་མི་ཐུབ་པར་བྱེད་དོ། །
གསུམ་པ་གནོད་སེམས་ཏེ་ཞི་གནས་སྒོམ་པའི་སྐབས་སུ་རང་ལ་མི་དགའ་བའི་དགྲ་ཞིག་དྲན་ན་དེ་ལ་གནོད་པའི་སེམས་ཀྱི་རྣམ་རྟོག་མང་པོ་ཞིག་འོང་ལ། དེ་འདྲ་བའི་རྣམ་རྟོག་བྱུང་ན་སེམས་བདེ་བར་གནས་པའི་གེགས་བྱེད་པའོ། །
གཉིད་དང་རྨུགས་པ་སྟེ། གཉིད་བྲོ་འོང་བ་དང༌། རྨུགས་པ་ཤུགས་ཆེན་པོ་ཡོང་བ་དང༌། འདོད་པ་ལ་འདུན་པ་ནི། ཡོ་བྱད་དང་སེམས་ཅན་ལ་ཆགས་པའི་འདོད་ཆགས་ཤུགས་ཆེན་པོ་སྐྱེས་ན་དེ་ཐམས་ཅད་རིམ་བཞིན་སེམས་གསལ་བ་དང༌། སེམས་ལས་སུ་རུང་བར་གནས་པ་ལ་གེགས་སུ་འགྱུར་རོ། །
ཐེ་ཚོམ་ནི། དཔེར་ན་ཞི་གནས་ཞིག་བསྒོམས་ན་འདི་ལ་ཕན་ཐོགས་ཤིག་ཡོང་ངམ་མི་ཡོང༌། འདི་བསྒོམས་ན་འདི་ལ་འབྲས་བུ་ཞིག་ཅང་ཐོབ་བམ་མི་ཐོབ། འདི་ལམ་དག་པ་ཡིན་ནམ་མ་ཡིན་ལ་སོགས་པའི་ཐེ་ཚོམ་གྱི་སྒོ་ནས་ཞི་གནས་བསྒོམས་ན་སེམས་རྩེ་གཅིག་ཏུ་གནས་པ་ལ་གེགས་སུ་འགྱུར་ཞིང་ཞི་གནས་བསྒོམ་པ་ལ་སྤྲོ་བ་མེད་པར་འགྱུར་རོ། །
དེ་ལྟར་ཞི་གནས་ཀྱི་སྐྱོན་ལྔ་དེ་ཚུར་མདོར་བསྡུ་ན། བྱིང་བ་དང་རྒོད་པ་གཉིས་སུ་བསྡུ་སྟེ། བྱིང་རྨུགས་གཉིད་གསུམ་ནི་བྱིང་བར་བསྡུ་ལ། གཞན་རྣམས་རྒོད་པར་བསྡུ་བས་བྱིང་རྒོད་གཉིས་སོ། །དེ་དག་སེལ་བའི་ཐབས་ནི་ཁྲིད་རིམ་ལྟར་སོ་སོའི་གཉེན་པོ་བསྟེན་པ་སྟེ། དཔེར་ན་ཞི་གནས་སྒོམ་པའི་སྐབས་སུ་ལུས་ཏོག་ཙམ་ལྷོད་ལྷོད་བྱས་ནས་ལྷོད། སེམས་དེའང་ཏིང་ངེ་འཛིན་སྒོམ་པའི་སྐབས་སུ་ཤུགས་ཆེན་པོ་མ་ཡིན་པར་ལྷོད་ཆ་དང་བཅས་པར་བཞག རྒོད་པ་དང་འགྱོད་པ་དང་གནོད་སེམས་སོགས་ཀྱི་སྐྱོན་བྱུང་ན་མིག་མར་ཏོག་ཙམ་ས་ལ་ཕབ་དགོས། འཐིབས་པ་དང་བྱིང་བ་དང་རྨུགས་པ་དང་གཉིད་ལ་སོགས་པ་སེམས་མི་གསལ་བ་བྱུང་ན། ལུས་ཡར་བསྲང་ལ་མིག་ཀྱང་ནམ་མཁར་བལྟ། སེམས་ཀྱང་ཏིང་ངེ་འཛིན་ལ་ཤུགས་ཆེ་རུ་བཏང་ན་འཐིབས་པ་དང་བྱིང་རྨུགས་དང་གཉིད་སོགས་ཀྱི་སྐྱོན་བསལ་འགྲོ་བ་ཡིན་ཞེས་གསུངས་ལ། དེ་བཞིན་ཁྲིད་རིམ་སོ་སོ་ནས་བསྟན་པ་ལྟར་གཉེན་པོ་བསྟན་ནའང་རུང༌།
ཡང་ན།
འདི་ལ་བསལ་བྱ་ཅི་ཡང་མེད། །
གཞག་པར་བྱ་བ་ཅུང་ཟད་མེད། །
ཡང་དག་ཉིད་ལ་ཡང་དག་ལྟ། །
ཡང་དག་མཐོང་ན་རྣམ་པར་གྲོལ། །ཞེས་པ་ལྟར།
གཙོ་བོར་བྱིང་རྒོད་ཀྱི་རང་ངོ་ལྟ་ཞིང༌། དེའི་ངོ་བོ་མ་བཅོས་པར་འཇོག་པ་ཉིད་ཟབ་བོ། །དཔེར་ན་ང་རང་རྒོད་པའི་སྐབས་ལ་རྣམ་རྟོག་མི་འདྲ་བ་མང་པོ་ཤར་བྱུང་ན་རྣམ་རྟོག་དེའི་རང་ངོ་ལ་བལྟས་ནས་ཞི་གནས་སྒོམས། གནོད་སེམས་ཀྱི་རྟོག་པ་ཤུགས་ཆེན་པོ་ཞིག་སླེབས་ན་གནོད་སེམས་དེའི་རང་ངོ་ཡི་སྟེང་དུ་ཞི་གནས་སྒོམས། གཞན་ཡང་འདོད་ཆགས་ཀྱི་རྟོག་པ་ཤུགས་ཆེན་པོ་སླེབས་ན་འདོད་ཆགས་ཀྱི་རྟོག་པ་དེའི་སྟེང་དུ་ཞི་གནས་སྒོམས། སེམས་འཐིབས་པ་དང་བྱིང་བ་དང་རྨུགས་པ་ལ་སོགས་པ་བྱུང་ནའང་དེ་རྣམས་སོ་སོའི་རང་ངོ་ལ་བལྟ་བཞིན་ཞི་གནས་སྒོམས་ཞེས་གསུངས་ལ། དེ་ལྟར་བྱས་ན་མཆོག་ཏུ་གྱུར་པ་ཡིན་ཞེས་གསུངས་སོ། །
ཞི་གནས་སྒོམ་པའི་ཚུལ་ལའང་བྱུང་ན་སངས་རྒྱས་བཅོམ་ལྡན་འདས་ཀྱི་སྐུ་ཆུང་ཆུང་ཞིག་དང༌། དེ་མ་བྱུང་ན་སྐུ་པར་ཞིག་མདུན་ལ་བཞག གལ་ཏེ་སངས་རྒྱས་ཀྱི་སྐུ་དང་སྐུ་པར་ལ་སོགས་པ་མེད་ན་མདུན་དུ་སངས་རྒྱས་བཅོམ་ལྡན་འདས་སྐུ་མདོག་ཕྱག་མཚན་ཇི་ལྟ་བུ་ཞིག་ཡོད་པ་མདུན་དུ་བཞུགས་ཡོད་བསམ། དེ་ནས་དེ་ཡི་ཐུགས་ཀ་ལ་སེམས་རྩེ་གཅིག་ཏུ་གཏད་ནས་ཞི་གནས་བསྒོམས་པ་ཡིན་ན་དེ་ལ་ཕན་ཡོན་ཆེན་པོ་ཞིག་ཡོད་པར་གསུངས་ཏེ།
མདོ་ཏིང་འཛིན་རྒྱལ་པོ་ལས། སངས་རྒྱས་ཀྱི་ཐུགས་ཀ་ལ་གཏད་པའི་ཞི་གནས་བསྒོམས་ན་བྱང་ཆུབ་སེམས་དཔའ་དུས་རྟག་ཏུ་མཉམ་པར་བཞག་པ་དང་གཅིག་པ་ཡིན་ཞེས་གསུངས་སོ། །
རླུང་ལ་བརྟེན་པའི་ཞི་གནས་བསྒོམ་ན། སྣ་བུག་གཡས་ནས་རྒྱུ་བར་བྱེད་པའི་རླུང་དེ་ལ་ཉི་མ་དུག་གི་རླུང་སྟེ་ཉོན་མོངས་པའི་རླུང་ལ་གོའོ། །སྣ་བུག་གཡོན་ནས་རྒྱུ་བའི་རླུང་དེ་ལ་ཟླ་བ་བྱང་ཆུབ་སེམས་ཀྱི་རླུང་ཞེས་བརྗོད་ལ། འདི་གཉིས་ལ་བརྟེན་ནས་ཞི་གནས་བསྒོམས་ན། གཡས་ཀྱི་དུག་གི་རླུང་ཐམས་ཅད་དབུ་མའི་ནང་དུ་ཚུད་ནས་ང་རང་སེམས་ཀྱི་ཉོན་མོངས་པ་འདོད་ཆགས་ཞེ་སྡང་གཏི་མུག་ཐམས་ཅད་ཤུགས་ཆུང་དུ་འགྲོའོ། །དཔེར་ན་རླུང་ལ་བརྟེན་པའི་ཞི་གནས་བསྒོམས་པས་སེམས་ལ་གནས་པ་ཞིག་ཐོབ། སེམས་ལ་གནས་པ་ཐོབ་པས་རླུང་ཐམས་ཅད་རང་བཞིན་གྱིས་དབུ་མའི་ནང་ལ་སླེབ་ཡོང་བ་ཡིན། རླུང་སེམས་གཉིས་ཀྱི་ངོ་བོ་གཅིག་པ་རེད། དེ་ལྟའི་བྱང་ཆུབ་སེམས་ཀྱི་རླུང་དེ་དབུ་མའི་ནང་ལ་ཡར་འཛུལ་ན་དབང་པོ་སྒོ་ལྔའི་རྣམ་པར་ཤེས་པ་རྫུ་འཕྲུལ་དང་ལྡན་པ་ཡོང་བ་ཡིན་ཏེ། མིག་གི་དབང་པོ་ཤིན་ཏུ་ནས་ཀྱང་དྭངས་པར་གྱུར་ཏེ་ཏིང་ངེ་འཛིན་སྟོབས་ཀྱིས་ཐག་རིང་པོའི་གཟུགས་སོགས་མཐོང་བར་འགྱུར་བ་དང༌། དེ་བཞིན་དུ་རྣ་བས་སྒྲ། སྣས་དྲི། ལྕེས་རོ་དང་ལུས་ཀྱིས་རེག་བྱ་ཐམས་ཅད་ཀྱང་རྣམ་པར་ཤེས་པ་མཆོག་ཏུ་གྱུར་པའི་རྫུ་འཕྲུལ་ཐོབ་པར་གསུངས་སོ། །
སྐབས་འགར་རང་གི་ལུས་འདི་ཉིད་ཡི་དམ་ལྷ་གང་ཡིན་པ་དེའི་སྐུ་རུ་བསྒོམས་ཤིང་དེའི་ཐུགས་ཀ་ལ་པདྨ་དང་ཟླ་བ་ཡང་ན་པདྨ་དང་ཉི་མ་དེའི་སྟེང་དུ་རྗེ་བཙུན་སྒྲོལ་མ་དཀར་མོ་ལྟ་བུ་ཡིན་ན་ཏཱྂ་ཡིག་དཀར་པོ་དང་འཕགས་པ་འཇམ་དཔལ་དབྱངས་ལྟ་བུ་ཡིན་ན་དྷཱིཿཡིག་དམར་སེར། སྤྱན་རས་གཟིགས་ལྟ་བུ་ཡིན་ན་ཧྲཱིཿཡིག་དཀར་པོ་ཞིག་བསྒོམས་ཏེ་་ཧྲཱི་ཡིག་ལ་སོགས་པའི་ཐུགས་སྲོག་ས་བོན་གྱི་དབྱིབས་དེ་དམིགས་པའི་ཡུལ་དུ་བྱས་ནས་ཏིང་ངེ་འཛིན་བསྒོམས་ན། དེ་མདོ་སྔགས་གཉིས་ཟུང་དུ་འཇུག་པའི་ཞི་གནས་ཡིན་པས་ཕན་ཡོན་ཆེན་པོ་ཐོབ་པར་གསུངས་ཡོད།
དེ་ལྟའི་ཞི་གནས་སྒོམ་པའི་སྐབས་ལ་གནས་པ་དང་པོ་དང་གནས་པ་གཉིས་པ་དང་གནས་པ་མཐའ་མ་སྟེ་གནས་པ་རབ་འབྲིང་མཐའ་གསུམ་ཡོང་གི་ཡོད་པར་གསུངས་ཏེ། གནས་པ་དང་པོ་ནི་ལས་དང་པོ་པའི་སེམས་ཀྱི་གནས་པ་སྟེ། རྦ་རླབས་མང་པོ་དང་བཅས་པའི་རི་གཟར་གྱི་ཆུ་ལྟ་བུ་རེད། དཔེར་ན་རི་གཟར་པོ་ནས་ཆུ་ཤུགས་ཆེན་པོར་བབས་དུས་རྦ་རླབས་མང་པོ་འབྱུང་བ་དང༌། དེར་རྦ་རླབས་མང་ཐལ་བའི་དབང་གིས་ཆུ་བབས་པའི་གནས་རི་སོགས་གསལ་པོར་མི་མཐོང་བ་ལྟར། ང་རང་ཚོས་ཞི་གནས་སྒོམ་དུས་སེམས་ལ་བརྟག་དཔྱད་གཏན་ནས་མེད་པས་རྣམ་རྟོག་ཅི་ཙམ་ཤར་ན་ཡང་ང་རང་ཚོས་རྩ་བ་ནས་ཧ་མི་གོ་བ་ཡིན། ཞི་གནས་ཡང་ཡང་སྒོམ་པའི་སྟོབས་ཀྱིས་སེམས་ལ་གནས་པ་དང་པོ་ཞིག་ཐོབ་དུས་རྣམ་རྟོག་ཐམས་ཅད་ཧ་གོ་བའམ་ངོས་འཛིན་ཐུབ་ཀྱི་ཡོད། དེར་བརྟེན་རང་གི་སེམས་ལ་སྔར་མེད་པའི་རྣམ་རྟོག་གསར་པ་མང་པོ་བྱུང་སོང་བསམ་པའི་ཉམས་དེ་འདྲ་ཡོང་བ་དེ་རང་ལ་གནས་པ་དང་པོ་ཐོབ་པའི་རྟགས་ཡིན།
གནས་པ་གཉིས་པ་ནི་ཆུ་བོ་དལ་གྱིས་འབབས་པ་ལྟ་བུ་སྟེ། ཆུ་བོ་ཆེན་པོ་དལ་གྱིས་འབབས་པའི་སྐབས་སུ་རྦ་རླབས་རེ་རེ་ཙམ་མ་གཏོགས་མི་ཡོང་བའི་དཔེ་དེ་བཞིན་དུ་གནས་པ་གཉིས་པ་ཐོབ་པའི་ཚེ་ང་ཚོར་རྣམ་རྟོག་གཅིག་རེ་གཉིས་རེ་མ་གཏོགས་ཡོང་གི་མེད་པ་ཡིན།
གནས་པ་མཐའ་མའི་སྐབས་གཡོ་བ་མེད་པའི་རྒྱ་མཚོ་ལྟ་བུའི་ངང་ལ་ཞི་གནས་ལ་བརྟན་པའམ་རང་དབང་ཐོབ་པ། དཔེར་ན་སྔ་དྲོ་ཆུ་ཚོད་དྲུག་པ་ནས་བཟུང་དགོང་མོ་ཆུ་ཚོད་དྲུག་པའི་བར་སེམས་གནས་པ་གཅིག་གི་སྟེང་དུ་གནས་ནས་ཞི་གནས་བསྒོམས་ནའང་རང་ཉིད་ཞི་གནས་ལ་བརྟན་པ་ཐོབ་པའི་དབང་གིས་སྔ་དྲོར་ཞི་གནས་ཀྱི་བྱ་བ་འགོ་འཛུགས་ནས་བཟུང་དགོང་མོར་མཐའ་མ་བཞག་གི་བར་རྣམ་རྟོག་གཏན་ནས་མེད་པར་གནས་པ་གཅིག་གི་ངང་དུ་གནས་ཐུབ་པ་དེ་ལ་གནས་པ་མཐའ་མ་རྒྱ་མཚོ་མི་གཡོ་བ་ལྟ་བུར་གསུངས་སོ།
སྔོན་མི་ལ་རས་པ་ཡང་མར་པ་ལོ་ཙཱ་བའི་སྐུ་མདུན་ནས་དབང་དང་གདམས་ངག་མང་པོ་ཞུས་ནས་ཕྱིས་སུ་མི་ལ་རས་པ་ལ་མར་པ་ལོ་ཙཱ་བས་ཁྱེད་རང་ཞི་གནས་ཀྱི་ཏིང་ངེ་འཛིན་གྱི་གནས་པ་ལ་མཉམ་པར་བཞག་དགོས་ཀྱི་འདུག་གསུངས་ནས་རྗེ་བཙུན་མི་ལ་རས་པ་ལ་ཟླ་བ་ཁ་ཤས་ཀྱི་ཚེ་ལ་ཞི་གནས་བསྒོམ་དུ་བཅུག་ནས་རྗེ་བཙུན་མི་ལས་ཞི་གནས་ཡང་དག་པར་བསྒོམས་པས་ཞི་གནས་ཀྱི་བརྟན་པ་ཐོབ་ཡོང་བའི་སྐབས་ཁོང་རང་གི་དབུའི་སྟེང་དུ་མར་མེ་ཞིག་བཞག་ནས་ཉི་མ་གསུམ་དང་མཚན་མོ་བཞི་སྟེ་ཉིན་མཚན་བདུན་གྱི་ཚེ་ལ་ཞི་གནས་ཀྱི་ཏིང་ངེ་འཛིན་རྩེ་གཅིག་ཏུ་བསྒོམས་ཐུབ་པ་ནི་སེམས་ལ་ཞི་གནས་ཀྱི་བརྟན་པ་ཐོབ་པའི་རྟགས་ཡིན། དེ་ལྟར་སེམས་ཅན་ཐམས་ཅད་རྒྱ་མཚོ་མི་གཡོ་བ་ལྟ་བུའི་ཞི་གནས་ལ་བརྟན་པ་འཐོབ་པའམ་མངོན་དུ་འགྱུར་བར་ཤོག་ཅེས་སྨོན་ལམ་བཏབ་པ་རེད། 
གཉིས་པ་ལྷག་མཐོང་བཤད་པ་ལ། དངོས་དང་གཞི་རྩ་གཅོད་པ་གཉིས་ལས། དང་པོ་ལྷག་མཐོང་དངོས་བཤད་པ་ནི།
བལྟར་མེད་སེམས་ལ་ཡང་ཡང་བལྟས་པའི་ཚེ། །
མཐོང་མེད་དོན་ནི་ཇི་བཞིན་ལྷག་གེར་མཐོང༌། །
ཡིན་མིན་དོན་ལ་ཐེ་ཚོམ་ཆོད་པ་ཉིད། །
འཁྲུལ་མེད་རང་ངོ་རང་གིས་ཤེས་པར་ཤོག །ཅེས་གསུངས་ཏེ།
བལྟ་བའི་ཡུལ་མེད་པ་ལ་ཡང་ཡང་བལྟས་པའི་ཚེ་མཐོང་རྒྱུ་གང་ཡང་མེད་པ་སེམས་ཀྱི་གནས་ལུགས་དེ་ལྷག་གེར་མཐོང་གི་ཡོད་པ་ཡིན། མཐོང་བའི་གནས་ལུགས་ཀྱི་དོན་དེ་ལ་ཡིན་པ་དང་མིན་པ་ཡོད་པ་དང་མེད་པ་ལ་སོགས་པའི་སྒྲོ་འདོགས་དང་ཐེ་ཚོམ་དེ་དག་ཐམས་ཅད་དེ་ཉིད་དུ་ཆོད་པ། དེ་ལྟ་བུའི་འཁྲུལ་པ་མེད་པའི་རང་ངོ་དེ་སེམས་ཅན་ཐམས་ཅད་ཀྱིས་ཤེས་པར་ཤོག་ཅེས་སྨོན་ལམ་བཏབ་པ་རེད།
འགྲེལ་པའི་ནང་ལ། བལྟ་བའི་ཡུལ་ལས་འདས་པས་གསུངས་པ་དེ་བལྟ་བའི་ཡུལ་ལས་ཇི་ལྟར་འདས་པ་གསུངས་པ་ཡིན་ཞེ་ན། གོང་དུ་ཞུས་པ་ལྟར་རེ་དྭོགས་དང་སྒྲོ་འདོགས་སོགས་ཆོད་ཡོང་དུས་སེམས་དེ་ཉིད་ཡོད་པ་ཡང་མ་ཡིན། མེད་པ་ཡང་མ་ཡིན། ཡིན་པ་ཡང་མ་ཡིན། མ་ཡིན་པ་ཡང་མ་ཡིན། སྤྲོས་པའི་མཐའ་ཐམས་ཅད་ལས་བྲལ་བ། དབྱིབས་དང་ཁ་དོག་མཚན་ཉིད་ཐམས་ཅད་ལས་འདས་པ་ཡིན་པས་ན་བལྟ་བའི་ཡུལ་དུ་མ་གྲུབ། བལྟར་མེད་གསུངས་པ་སྟེ་སེམས་ལ་བལྟ་བའི་ཡུལ་དུ་མ་གྲུབ་པའམ་ཡུལ་ལས་འདས་པའོ་གསུངས། བལྟ་བའི་ཡུལ་ལས་འདས་པའམ་བལྟ་བར་བྱ་བའི་སེམས་དངོས་པོའི་གནས་ལུགས་དེ་ཉིད་ལ་མཉམ་པར་བཞག་དགོས་པ་ཡིན།
བལྟ་བར་བྱ་བའི་ཡུལ་མེད་པའི་སེམས་དེ་ལ་བལྟས་གསུངས་པས་ཡེ་ནས་ཡུལ་མ་གྲུབ་པ་ཞིག་ལ་སེམས་ཀྱིས་བལྟ་བར་བྱས་ན་ཇི་ལྟར་བལྟ་དགོས་སམ་ཟེར་ན། ངོ་བོ་སེམས་ཀྱི་གནས་ལུགས་ཅི་འདྲ་ཡོད་པ་དེའི་ངང་ལ་འདས་པའི་རྗེས་མ་བཅད། མ་འོངས་པའི་མདུན་མ་བསུ། ད་ལྟ་བའི་ཤེས་པ་འདིའི་སྟེང་དུ་ཙན་ནེར་ཞོག་གསུངས་པ་ལྟར་མ་བཅོས་པར་སོ་མར་ལྷུག་པོར་ཙན་ནེར་མཉམ་པར་བཞག་དགོས་པར་གསུངས་པ་ཡིན།
དེ་ལ་མཉམ་པར་བཞག་པའི་སྐབས་སུ་ངེས་པར་དུ་བླ་མའི་མན་ངག་དང་ལྡན་པ་ཞིག་དགོས། བླ་མའི་མན་ངག་ཅེས་པ་འདི་ཡང༌། ལྔ་ལྡན་དུ།
བླ་མ་སྐུ་བཞིའི་གངས་རི་ལ། །
མོས་གུས་ཀྱི་ཉི་མ་མ་ཤར་ན། །
བྱིན་རླབས་ཀྱི་ཆུ་རྒྱུན་མི་འབེབས་པས། །
སེམས་མོས་གུས་འདི་ལ་ནན་ཏན་མཛོད། །ཅེས་གསུངས་པ་ལྟར། 
བླ་མ་འདི་སྐུ་གཞིའི་གངས་རི་ལྟ་བུ་ལ་དཔེ་བཞག་ནས་སྐུ་བཞིའི་གངས་རི་དེ་ལ་མོས་གུས་ཀྱི་ཉི་མ་མ་ཤར་ན་གངས་རི་དེ་ལས་བྱིན་རླབས་ཀྱི་ཆུ་བོའི་རྒྱུན་མི་འབེབས་པ་ཡིན་པས་ན། མོས་གུས་ལྡན་ན་བླ་མའི་བྱིན་རླབས་ཆུ་བོའི་རྒྱུན་དེ་ལམ་སེང་འབེབས་ཡོང་བ་བཞིན་དུ་བླ་མའི་མན་ངག་ཅེས་པ་དེ་ཐོག་མར་སེམས་ཀྱི་གནས་ལུགས་སྒོམ་དུས་བླ་མའི་རྣལ་འབྱོར་ཞིག་སྒོམ་དགོས་ཀྱི་ཡོད་པ་ཡིན། དེ་ཡང་མདུན་གྱི་ནམ་མཁའ་ལ་རང་གི་རྩ་བའི་བླ་མ་སྒོམ། བླ་མ་དེ་ལ་གསོལ་བ་འདེབས། བླ་མའི་མདུན་ནས་རྣལ་འབྱོར་གྱི་དབང་བཞི་ལེན། བླ་མ་འོད་དུ་ཞུ་ནས་རང་སེམས་དང་དབྱེར་མེད་དུ་འདྲེས་པའི་སེམས་ཀྱི་གནས་ལུགས་དེའི་སྟེང་དུ་མཉམ་པར་བཞག་དགོས་པ་དེ་ནི་བླ་མ་གོང་མ་རྣམས་ཀྱི་མན་ངག་ཤིག་ཡིན། དེ་འདྲ་བའི་ཐབས་ཁྱད་པར་ཅན་མོས་གུས་ཆེན་པོའི་སྒོ་ནས་བླ་མའི་རྣལ་འབྱོར་སོགས་བསྒོམས་པས་བླ་མའི་བྱིན་རླབས་ཐོབ་ནས་སེམས་ཀྱི་གནས་ལུགས་བསྒོམ་ན་དེ་ལ་ཁྱད་པར་དུ་འཕགས་པའི་ཡོན་ཏན་ཡོད་པ་ཡིན།
ང་རང་ཚོ་སྒྲུབ་བརྒྱུད་ཀརྨ་ཀཾ་ཚང་ཞེས་པ་འདི་མོས་གུས་ཀྱི་བཀའ་བབ་ཡིན་གསུངས་པ་རེད། གང་འདྲ་བྱས་ནས་མོས་གུས་ཀྱི་བཀའ་བབ་པ་ཡིན་ཞེ་ན། སྔོན་གྲུབ་ཆེན་ཏཻ་ལོ་པ་ཁོང་གིས་སེམས་ཀྱི་གནས་ལུགས་ཡུན་རིང་པོ་ལ་བསྒོམས་པར་མཛད་ཀྱང་ཁོང་གི་ཐུགས་རྒྱུད་ལ་ཉམས་དང་རྟོགས་པ་ཡང་དག་པ་ཞིག་འཁྲུངས་མ་ཐུབ་པས། ཁོང་གི་ཐུགས་དགོངས་ལ་ང་རང་ལ་སྙིང་སྟོབས་དང་བརྩོན་འགྲུས་གཏན་ནས་མེད་པ་ཡིན་པ་འདྲ། ད་བརྩོན་འགྲུས་ཡང་དག་པ་ཞིག་དགོས་ཀྱི་འདུག་དགོངས་ནས་ནུབ་ཕྱོགས་སོ་མ་པུ་རིའི་གཙུག་ལག་ཁང་དུ། ཁོང་རང་གི་ཞབས་ལ་ཁོང་རང་གིས་ལྕགས་ཐག་བསྡམས་ནས་ཕྱོགས་བཞིར་རྩ་བ་ནས་འགྲོ་ས་མེད་པར་བྱས་ནས་ལོ་བཅུ་གཉིས་ཀྱི་རིང་ལ་བསྒོམས་ཤིང༌། དེའི་སྐབས་དག་པའི་སྣང་བ་ལ་ཁོང་རང་གི་རྩ་བའི་བླ་མ་འཕགས་པ་ཀླུ་སྒྲུབ་ལ་སྙིང་ཁོང་རུས་པའི་གཏིང་ནས་གསོལ་བ་བཏབ་ནས་དད་པ་དང་མོས་གུས་ཤུགས་ཆེན་པོ་བྱས་པ་ལ་བརྟེན་ནས་འཕགས་པ་ཀླུ་སྒྲུབ་ཀྱིས་རྗེས་སུ་བཟུང་ནས་སེམས་ཀྱི་གནས་ལུགས་སྟོང་པ་ཉིད་མངོན་དུ་གྱུར་པའི་ལོ་རྒྱུས་ཡོད་པ་ཡིན།
གྲུབ་ཆེན་ཏཻ་ལོ་པ་ཡི་སློབ་མ་མང་པོ་ཡོད་པ་དེའི་ནང་ནས་བརྒྱུད་པ་འཛིན་པའི་སློབ་མ་གཙོ་བོ་དེ་པཎ་ཆེན་ནཱ་རོ་པ་ཡིན། པཎ་ཆེན་ནཱ་རོ་པ་ཞེས་པ་དེ་ནི་སྔོན་ནཱ་ལནྡཱ་ཡི་གནས་ཀྱི་ཕྱོགས་བཞི་སྲུང་བའི་པཎྜི་ཏ་ཡི་ནང་ནས། བྱང་སྒོ་སྲུང་བའི་པཎྜི་ཏ་ཞིག་རེད། ཁོང་སྟོང་པ་ཉིད་ཀྱི་མདོ་ལ་སོགས་པ་བཀླགས་ནས་བཞུགས་དུས། རྒྱབ་ནས་མིའི་གྲིབ་མ་ལྟ་བུ་ཞིག་སླེབས་ཡོང་བ་ཡིན། ཕར་གཟིགས་དུས་སྐྲ་ཐམས་ཅད་བུད་ཚར་བའི་མ་རྒན་རྒད་མོ་ཞིག་སླེབས་ནས། རྒད་མོ་དེས་མཚམས་རེ་གད་མོ་ཤོར་བ་དང༌། མཚམས་རེ་ལ་ངུ་བཞིན་ཡོད་པ་རེད།
དེ་ནས་ནཱ་རོ་པ་དགེ་སློང་འཇིགས་མེད་གྲགས་པ་ཁོང་གིས་ཁྱེད་རང་ག་འདྲ་རེད། མཚམས་རེ་ནི་ངུས་ཀྱི་འདུག མཚམས་རེ་ནི་གད་མོ་ཤོར་གྱི་འདུག་ཅེས་བཀའ་འདྲི་གནང་དུས། མ་རྒན་དེས་ཁྱེད་རང་མདོ་འདོན་ཡོང་བའི་སྐབས་སུ་ཚིག་གི་ཆ་ལ་དཔེ་ཡག་པོ་ཤེས་ཀྱི་འདུགཔས། ངའི་སེམས་དགའ་ནས་གད་མོ་ཤོར་གྱི་ཡོད། ཡིན་ན་ཡང་དོན་གི་ཆ་ལ་བལྟས་ན་ཁྱེད་རང་རྩ་བ་ནས་རྟོགས་མི་འདུག དེའི་ཕྱིར་ན་ངའི་སེམས་ཕམ་ནས་ངུས་པ་ཡིན་ཞུས་པ་རེད། འོ་ན་ངས་འདིའི་དོན་ཐམས་ཅད་ལེགས་པར་ཤེས་པའི་ཐབས་ལ་གང་འདྲ་བྱས་ན་དགའ་གསུངས་པས། ཁྱེད་རང་འདི་ནས་ཕར་ཤར་ཕྱོགས་ལ་ཕྱིན་ན་ང་རང་གི་ཇོ་ཇོ་མིང་པོ་དེས་ཁྱེད་རང་རྗེས་སུ་འཛིན་གྱི་རེད། དེ་ནས་ཁྱེད་རང་དེའི་དོན་ཐམས་ཅད་ཡང་དག་པར་རྟོགས་པར་འགྱུར་རོ་ཞེས་ཞུས་པ་བཞིན།
དགེ་སློང་འཇིགས་མེད་གྲགས་པས་ཁོང་གི་མཁན་པོ་ལ་དགོངས་པ་ཞུས་ཏེ་ང་ཤར་གྱི་ཕྱོགས་ལ་ཕྱིན་ནས་རང་ཉིད་ཀྱི་རྩ་བའི་བླ་མ་མཇལ་དགོས་ཀྱི་འདུག ཁོང་མཇལ་ན་ངའི་སེམས་ཀྱི་གནས་ལུགས་མངོན་དུ་འགྱུར་གྱི་རེད་ལ་སོགས་པ་ཞུས། ང་ཤར་ཕྱོགས་གང་དུ་འགྲོ་དགོས་ཀྱི་ཡོད་མེད་ངས་འདྲིས་མ་ཐུབ་པས། ད་ཅི་འདྲ་བྱེད་དགོས་ཡིན་ནམ་དགོངས་ནས་ཐེ་ཚོམ་དང་བཅས་པའི་ངང་ནས་ཁོང་གི་བླ་མ་སུ་ཡིན་པ་དེ་ལ་གསོལ་བ་བཏབ་ནས་བཞུགས་པས། ནམ་མཁའ་ནས་ཁྱེད་རང་གི་བླ་མ་ཏཻ་ལོ་པའོ་ཟེར་ནས་མར་སྒྲ་གྲགས་ནས། ཏཻ་ལོ་པ་ཞེས་པ་ཐོས་པ་དང་དེ་རང་གི་བླ་མ་རེད་བཞག་དགོངས་ཏེ། ཤར་ཕྱོགས་ལ་ཕེབས་ནས་གྲོང་ཁྱེར་ཐམས་ཅད་ལ་གྲུབ་ཆེན་ཏཻ་ལོ་པ་ཟེར་མཁན་འདིར་ཡོད་དམ་ཞེས་དྲིས་གནང་དུས། མི་འགའ་ཞིག་གིས་ཕར་ལ་སྨྱོན་པ་ཏཻ་ལོ་པ་ཟེར་བ་ཞིག་ཡོད་པ་ཡིན། འོན་ཀྱང་གྲུབ་ཆེན་ཏཻ་ལོ་པ་ཟེར་མཁན་ཡོད་མ་རེད་ཅེས་ཞུས།
ཁོང་སྨྱོན་པ་ཏཻ་ལོ་པ་ཟེར་བ་དེའི་འགྲམ་ལ་ཕེབས་དུས་ཉ་གཞོང་པ་གང་བཞག་ནས་ཉ་རེ་རེ་མེ་ལ་བསྲེགས་ནས་སེ་གོལ་རེ་རེ་འདེབས་བཞིན་བཞུགས་པར་གཟིགས། ཏཻ་ལོ་པ་དེ་ཁོང་རང་རང་རེད་དགོངས་ནས་ཁོང་ལ་ཐེ་ཚོམ་མེད་པས་སྐོར་བ་ལན་གསུམ་དུ་བརྒྱབས་ཏེ། ཏཻ་ལོ་པའི་ཞབས་དེ་ལ་སྤྱི་བོ་གཏུགས་ནས་ད་ང་རྗེས་སུ་འཛིན་རོགས། ངའི་བླ་མ་གནང་རོགས་གནང་ཞུས་ནས་གསོལ་བ་བཏབ་པ་རེད། དེ་ནས་ཏཻ་ལོ་པས་ཁྱེད་རང་ང་ཡི་སློབ་མ་དང༌། ང་ཁྱེད་རང་གི་བླ་མ་བྱེད་དགོས་ན། ང་ག་པར་འགྲོ་ན་ཡང་ཁྱེད་རང་ངའི་མཉམ་དུ་འགྲོ་དགོས་ཀྱི་ཡོད་གསུངས། ནཱ་རོ་པ་ཡིས་ལེགས་སོ་ཞུས།
དེ་ནས་མཉམ་དུ་ཕེབས་སོང་དུས། སྐབས་ཞིག་ན་བྲག་གཡང་ས་ཆེན་པོའི་ཁར་ཁྲིད་ནས་ཏཻ་ལོ་པས་སློབ་མ་མཚན་ཉིད་དང་ལྡན་པ་ཞིག་ཡིན་ན་བླ་མས་གང་གསུངས་པའི་བཀའ་ཇི་བཞིན་དུ་སྒྲུབ་དགོས་ཀྱི་ཡོད་པ་ཡིན། ས་ཆ་འདི་ནས་མར་མཆོངས་ཐུབ་མཁན་སློབ་མ་ཡོད་དམ་མེད་གསུངས་ནས་དྲིས་གནང་བ་ལ། ནཱ་རོ་པ་ཡི་ཐུགས་དགོངས་ལ་ང་རང་གཅིག་པུ་མ་གཏོགས་མི་འདུག་པས་ད་བླ་མས་ང་ལ་གསུངས་པ་རེད་དགོངས་ནས་ནཱ་རོ་པས་མར་མཆོངས་པ་རེད། མར་མཆོངས་ཟིན་དུས་གྲུབ་ཆེན་ཏཻ་ལོ་པས་ལམ་སང་མར་ཕེབས་ནས་བུ་ཁྱོད་ག་འདྲ་འདུག ཁྱེད་རང་ན་ཡི་འདུག་གམ་གསུངས་ནས་བཀའ་འདྲིས་མཛད་དུས། ནཱ་རོ་པས་ང་ན་ཡི་མི་འདུག རོ་དང་གཅིག་མཚུངས་སུ་གྱུར་སོང་ཞུས་པ་རེད། བླ་མ་ཏཻ་ལོ་པས་ད་སྐྱོན་གྱི་མ་རེད་གསུངས་ནས་ཕུ་ཞིག་བསྐྱོན་ཡོང་དུས་སླར་ཡང་ལུས་ཐམས་ཅད་སྔར་བཞིན་ཡར་གསོས་པ་ཡིན།
ཡང་ཉི་མ་གཅིག་ལ་ཏཻ་ལོ་པ་དང་ནཱ་རོ་པ་མཉམ་དུ་ཕེབས་པའི་སྐབས་ས་གནས་གཅིག་ལ་མི་ཚང་ཞིག་ཐུག་པ་ཞིམ་པོ་ཞིག་བསྐོལ་ནས་བསྡད་ཡོད་པ་རེད། དེ་ནས་ཏཻ་ལོ་པས་ནཱ་རོ་པ་ལ་ང་དེ་ན་བསྡད་དགོས་ནཱ་རོ་པ་ཁྱེད་རང་སོང་ནས་ང་ལ་ཟ་མ་ཞིག་སློངས་ཤིག་གསུངས་པས་ནཱ་རོ་པས་མི་ཚང་དེ་ལ་ཐུག་པ་སློང་བ་རེད། མི་ཚང་དེས་ཐུག་པ་ཏོག་ཙམ་སྤྲད་པ་དང༌། ཁོང་ཐུག་པ་དེ་བསྣམས་ནས་ཏཻ་ལོ་པ་ལ་ཕུལ་བས། ཏཻ་ལོ་པ་ཐུགས་དགྱེས་ནས། ཐུག་པ་དེ་ཧ་ཅང་གི་ཞིམ་པོ་འདུག་ན་ད་དུང་དེ་ནང་བཞིན་ཏོག་ཙམ་བྱུང་ན་དཔེ་ཡག་པོ་འདུག་གསུངས་པས། ནཱ་རོ་པའི་ཐུགས་དགོངས་ལ་བཞེས་ཐུག་དེས་བླ་མའི་ཐུགས་དགྱེས་ཀྱི་ཡོད་པ་འདྲ། ཡང་བསྐྱར་སློང་དུ་འགྲོའོ་དགོངས་ནས་ཡང་གཅིག་འགྲོ་དུས་རྩ་བ་ནས་མ་སྤྲད་པས། བཞེས་ཐུག་དེས་བླ་མའི་ཐུགས་དགྱེས་ཀྱི་ཡོད་ན། ད་ཐུག་པ་དེ་འཁྱེར་དགོས་ཀྱི་འདུག་དགོངས་ནས་ཐུག་པ་དེ་བསྣམས་ཏེ་རྒྱུགས་ནས་ཕེབས་ཡོང་དུས་མི་མང་པོ་ཞིག་གིས་རྗེས་ལ་རྒྱུགས་ཏེ་དབྱུག་པ་ལ་སོགས་པས་མང་པོ་བརྡུངས་ནས་ན་ཚ་ཤུགས་ཆེན་པོ་བྱུང་བ་རེད། དེ་ནས་མར་ཡོང་ནས་ཏཻ་ལོ་པའི་སྐུ་མདུན་དུ་བཅར་དུས་ཁྱེད་གང་རེད་སོང་ཟེར་ནས་དྲིས་གནང་བས། ནཱ་རོ་པས་གནས་ཚུལ་དེ་འདྲ་དེ་འདྲ་ཞིག་བྱུང་སོང༌། ང་དཔེ་མ་སྲིད་པ་ན་ཡི་འདུག སྡུག་བསྔལ་ཆེན་པོ་འབྱུང་གི་འདུག་ཞུས་པ་ལ། ཏཻ་ལོ་པས་བྱིན་རླབས་ཤིག་གནང་དུས་ཡང་སྔར་བཞིན་དྭངས་སོང་བ་ཡིན།
དེ་འདྲ་བའི་དཀའ་བ་ཆེན་པོ་བཅུ་གཉིས་སྤྱད་དེ། ཉིན་གཅིག་ཏཻ་ལོ་པ་དང་ནཱ་རོ་པ་མཉམ་དུ་ཕེབས་པའི་སྐབས་སུ་ཏཻ་ལོ་པས་བུ་ཁྱོད་རང་སེམས་ཀྱི་གནས་ལུགས་དེ་གཏན་ནས་རྟོགས་མིན་འདུག གང་རེད་སོང་གསུངས་ནས་ཏཻ་ལོ་པས་ཞབས་ཀྱི་ཞབས་ཕྱགས་དེ་ཡར་བླངས་ནས་གཅིག་བརྒྱབ་དུས་ནཱ་རོ་པ་འཐོམ་འཐོམ་དྲན་མེད་དུ་ཤོར། དེ་ནས་ཡར་ལྡང་ཡོང་དུས་ཏཻ་ལོ་པའི་ཐུགས་ཀྱི་དགོངས་པ་ག་འདྲ་ཡོད་པ་དེ་མངོན་དུ་གྱུར་ནས་ནཱ་རོ་པ་གྲུབ་པ་ཐོབ་པ་སོང་བ་ཡིན། དེ་ནི་བླ་མ་ལ་དད་པ་དང་ཡིད་ཆེས་དང་བླ་མས་གང་གསུངས་པ་དེ་ལ་བཀའ་གསུང་ཅི་སྒྲུབ་བྱས་པ་ལ་བརྟེན་ནས་མཐར་འབྲས་བུ་སེམས་ཀྱི་གནས་ལུགས་མངོན་དུ་གྱུར་ཡོང་བ་རེད། དཔེ་དེ་འདྲ་བ་བཀའ་བརྒྱུད་པའི་རྣམ་ཐར་ལ་ཡོད་པ་ཡིན།
དེ་ནས་ནཱ་རོ་པའི་སློབ་མ་གཙོ་བོ་མར་པ་ལོ་ཙཱ་བ་ཡིན། མར་པ་ལོ་ཙཱ་བ་ཁོང་རྒྱ་གར་ལ་ཐེངས་གསུམ་ཕེབས་ནས་པཎ་ཆེན་ནཱ་རོ་པ་དང་མཇལ། ལོ་བཅུ་དྲུག་དང་ཟླ་བ་བདུན་གྱི་ཚེ་ལ་ནཱ་རོ་པ་བླ་མར་བསྟེན། དེ་ནས་ཐེངས་རྗེས་མའི་སྐབས་སུ། ནཱ་རོ་པས་མར་པ་ལོ་ཙཱ་ལ་ད་དུང་ཁྱེད་རང་ལན་གཅིག་མར་ཤོག་གསུངས་ནས་བཀའ་གནང་བ་བཞིན། དེ་ནས་མར་པ་ལོ་ཙཱ་བ་ཐེངས་རྗེས་མ་ཕེབས་དུས་པཎ་ཆེན་ནཱ་རོ་པ་སྤྱོད་པ་ལ་གཤེགས་ཚར་བ་རེད་དེ། སྤྱོད་པ་ལ་གཤེགས་ཚར་ན་ཡང་བླ་མ་བཞུགས་སའི་ཁང་པ་ཕྱོགས་ཐམས་ཅད་ལ་བླ་མ་མཇལ་བར་དགོངས་ནས་གསོལ་བ་བཏབ་ཅིང་གནས་ཐམས་ཅད་ལ་ཕེབས་དུས་ཉིན་གཅིག་ལ་མར་པས་པཎ་ཆེན་ནཱ་རོ་པ་དངོས་སུ་མཇལ་ཏེ།
དེ་སྐབས་མར་པ་ལོ་ཙཱ་བས་གསེར་མང་པོ་བསྣམས་ཡོད་པ་དེ་ནཱ་རོ་པ་ལ་ཕུལ་བས་ནཱ་རོ་པས་འདི་ང་ལ་དགོས་ཀྱི་མེད་བླ་མ་དཀོན་མཆོག་ལ་མཆོད་གསུངས་ནས་ནམ་མཁར་གཏོར་གནང་བ་རེད། དེ་ནས་མར་པ་ལོ་ཙཱ་བས་ཨ་ཙི་ང་ཡི་གསེར་མང་པོ་འདི་འདྲ་བྱས་ནས་གཏོར་སོང་དགོངས་པ་ལ། ནཱ་རོ་པས་མར་པ་ཁྱེད་རང་གསེར་དགོས་ན་སླར་ཡང་ང་ལ་གསེར་ཡོད་གསུངས་ནས་ཕྱག་གི་ནང་དུ་གསེར་དེ་ཙམ་མ་འཐོར་བར་རང་འཇགས་སུ་ཡོད་པ་རེད། ཡང་ནཱ་རོ་པས་མར་པ་ལ་ཁྱེད་རང་གསེར་ལ་དགའ་ཡི་འདུག་ན་སྣང་བ་ཐམས་ཅད་གསེར་རེད་གསུངས་ནས་ཞབས་ས་ལ་བཞག་མ་ཐག །ས་གཞི་ཐམས་ཅད་གསེར་ལ་གྱུར་སོང་བ་ཡིན། དེའི་སྐབས་ན་ང་རང་ཚོ་སྒྲུབ་བརྒྱུད་ཀརྨ་ཀཾ་ཚང་གི་རྡོ་རྗེ་ཕག་མོའི་རྫོགས་རིམ་གྱི་ཆ་དང་གདམས་ངག་མ་ལུས་པ་ཡོངས་སུ་རྫོགས་པ་ཐོབ་པ་རེད། བླ་མ་ལ་མོས་གུས་ཡོད་པ་ལ་བརྟེན་ནས་པཎ་ཆེན་ནཱ་རོ་པ་མངོན་སུམ་དུ་མཇལ་ཡོང་བ་རེད།
དེ་བཞིན་མར་པ་ལོ་ཙཱའི་སློབ་མ་ཐམས་ཅད་ཀྱི་ནང་ནས་སྒྲུབ་པའི་བཀའ་བབས་པ་མི་ལ་རས་པ་རེད། དེ་བཞིན་མི་ལ་རས་པ་ལ་ཡང་རྗེ་བཙུན་མར་པས་ང་རང་གི་བུ་སྡོད་ས་ཁང་པ་ཐོག་ཚད་དགུ་ཡོད་པ་ཅན་ཞིག་ཁྱེད་རང་གིས་བཟོ་དགོས་ཀྱི་འདུག དེ་ཡང་ཁྱེད་རང་གཅིག་པུས་མ་གཏོགས་གཞན་སུས་ཀྱང་རོགས་པ་བྱེད་ཆོག་གི་མེད་ཅེས་གསུངས། དེ་ནས་མི་ལ་རས་པས་གཅིག་པུས་བཞེངས་སྐབས་སྐུ་ལུས་ལ་འོ་བརྒྱལ་དཔག་མེད་བྱུང་ཡང། བླ་མའི་བཀའ་ཅི་གསུང་ཚད་མར་འཛིན་ཏེ་རྫོགས་པར་བཞེངས་པའི་མཐར་མར་པ་ལོ་ཙཱ་བས་གདམས་ངག་ཐམས་ཅད་གནང་ནས་མི་ལ་རས་པ་ཁོང་གིས་སྒྲུབ་པ་ཉམས་ལེན་གནང་ཡོང་དུས་གྲུབ་པ་ཐོབ་སོང་བ་ཡིན། དེ་ཡང་བླ་མ་ལ་མོས་གུས་བྱས་པ་ལ་བརྟེན་ནས་འབྱུང་བ་ཡིན།
ང་རང་ཚོས་ཀྱང་རང་གི་བླ་མ་ལ་དད་པ་དང་མོས་གུས་ཡིད་ཆེས་ཆེན་པོའི་སྒོ་ནས་བླ་མའི་རྣལ་འབྱོར་བསྒོམས་ཏེ་བླ་མ་ལ་གསོལ་བ་འདེབས། དབང་བཞི་ལེན། སེམས་ཀྱི་གནས་ལུགས་མ་བཅོས་པར་རང་བབས་སུ་བཞག་སྟེ་སྒོམ། མ་བཅོས་རང་བབས་སུ་བཞག་ཅེས་པ་ནི་བསྒོམས་པ་ལས་བྱུང་བའི་ཤེས་རབ་ཀྱི་མིག་གིས་ཡང་ཡང་བལྟས་ཏེ་དྲན་ཤེས་ཀྱིས་སྐྱོང་བར་བྱེད་པ་ལ་གོ་བ་ཡིན། དེ་ལྟའི་ཤེས་རབ་ཀྱི་མིག་གིས་བལྟས་པའི་ཚེ་སེམས་གནས་པ་ཡོད་ན་སེམས་གནས་པ་ཆོས་སྐུའི་ངང་དུ་བཞུགས་པ་རེད། དེའི་སྟེང་དུ་དྲན་ཤེས་ཀྱིས་སྐྱོང་དགོས་ལ། དེ་ལ་འགྱུར་བ་ཞིག་བྱུང་ན་དེ་ཆོས་སྐུའི་རང་རྩལ་ཡིན་པས་འགྱུར་བ་དེའི་རང་ངོ་ལ་ཤེས་རབ་ཀྱི་མིག་གིས་ཡང་ཡང་བལྟས་ཏེ་བསྒོམ་དགོས་པ་ཡིན།
ཡང་ཡང་བལྟས་པའི་ཚེ་ན་མཐོང་བའི་ཡུལ་དུ་མ་གྲུབ་པས་མཐོང་རྒྱུ་མེད་ན་ཡང་བླ་མའི་བྱིན་རླབས་དང་བླ་མའི་མན་ངག་སོགས་ལ་བརྟེན་ནས་སེམས་ཀྱི་གནས་ལུགས་ཇི་ལྟ་བ་དེ་ཉིད་ལྷག་གེར་མཐོང་བ་ལ་ལྷག་མཐོང་ཞེས་པའི་མིང་བཏགས་པ་རེད། བཏགས་པ་དེ་ཡང་གནས་ལུགས་དེ་ཉིད་མ་བཅོས་པ། སོ་མ། ལྷག་གེར་མཐོང་བའི་རང་བཞིན་ཅན་ཞིག་ཡིན་པའི་ཕྱིར་ན་དེར་མཚན་མི་འདྲ་བ་དུ་མ་གསོལ་ཡོད་ནའང་སེམས་ཀྱི་གནས་ལུགས་ཀྱི་དབང་དུ་བྱས་ན་དེ་ལ་མཚན་བཏགས་རྒྱུ་གང་ཡང་མེད་པ་རེད། དེ་ལྟ་བུའི་ལྷག་གེར་མཐོང་བ་དེ་ཉིད་ཉམས་ལེན་གྱི་ཐོག་ནས་ཡང་ནས་ཡང་དུ་སྒོམ་དུས། གནས་ལུགས་ཀྱི་དོན་དེ་ལ་ཡང་དག་པ་ཡིན་པ་དང་མིན་པ་ལ་སོགས་པའི་ཐེ་ཚོམ་ཐམས་ཅད་རང་བཞིན་གྱིས་དེ་ཉིད་དུ་ཆོད་ཡོང་བ་ཡིན། དེ་དག་ཐམས་ཅད་དེ་ཉིད་དུ་ཆོད་དེ་འཁྲུལ་པ་མེད་པའི་རང་ངོ་ཕྱག་རྒྱ་ཆེན་པོ་དེ་ཉིད་རང་གིས་ཤེས་པར་ཤོག་ཅིག་ཅེས་པའོ།
གཉིས་པ་གཞི་རྩ་གཅོད་པ་ནི།
ཡུལ་ལ་བལྟས་པས་ཡུལ་མེད་སེམས་སུ་མཐོང༌། །
སེམས་ལ་བལྟས་པས་སེམས་མེད་ངོ་བོས་སྟོང༌། །
གཉིས་ལ་བལྟས་པས་གཉིས་འཛིན་རང་སར་གྲོལ། །
འོད་གསལ་སེམས་ཀྱི་གནས་ལུགས་རྟོགས་པར་ཤོག །ཅེས་གསུངས་ཏེ།
ཕྱི་རོལ་གྱི་ཡུལ་གཟུགས་སོགས་ལ་བལྟས་པས་ཡུལ་མེད་པར་སེམས་ཀྱི་སྣང་བ་ཙམ་དུ་མཐོང༌། སེམས་ལ་བལྟས་པས་སེམས་ཀྱི་ངོ་བོ་ཡང་སྟོང་པར་མཐོང༌། གཟུང་འཛིན་གཉིས་ཀ་ལ་བལྟས་པས་གཉིས་སུ་འཛིན་པ་གཞི་མེད་དུ་རང་སར་གྲོལ་བ། དེ་ལྟ་བུའི་འོད་གསལ་སེམས་ཀྱི་གནས་ལུགས་དེ་ཉིད་སེམས་ཅན་ཐམས་ཅད་ཀྱི་རྒྱུད་ལ་རྟོགས་པར་ཤོག་ཅེས་གསུངས་པའོ། །
འགྲེལ་པའི་ནང་དུ། ཡུལ་ལ་བལྟས་ཞེས་པའི་ཡུལ་ནི་ཕྱི་རོལ་གྱི་གཟུགས་སྒྲ་དྲི་རོ་རེག་བྱ་ཆོས་ཏེ་ཡུལ་དྲུག་རྣམས་གང་ཤར་གྱི་སྣང་བ་དེ་དག་གི་སྟེང་དུ་བལྟས་ནས་ཞེས་པ་ནི། མདོར་ན་ཕྱི་རོལ་གྱི་ཡུལ་དྲུག་ལ་རྣམ་པར་ཤེས་པ་དྲུག་པོས་འཛིན་པའི་ཕྱིར་ན། སྣང་བ་ཕྱི་རོལ་གྱི་ཡུལ་གཟུགས་སོགས་ཀྱི་སྟེང་དུ་བལྟས་ཏེ་མཉམ་པར་བཞག་པས་ཕྱི་རོལ་གྱི་ཡུལ་དང༌། དེ་འཛིན་པར་བྱེད་པའི་རྣམ་པར་ཤེས་པ་རྣམས་རང་ངོ་དོན་དམ་པ་ལ་མ་གྲུབ་པ་སེམས་ཙམ་དུ་མཐོང་བར་འགྱུར་ཏེ། ཡུལ་ལ་བལྟས་པས་ཡུལ་མེད་པར་ཐམས་ཅད་སེམས་ཀྱི་སྣང་ཆ་ཙམ་ཡིན་གྱི་ཕྱི་རོལ་གྱི་ཡུལ་དུ་མ་གྲུབ་པ་ཞིག་མཐོང་གི་ཡོད་པ་རེད།
སྤྱིར་སེམས་ཅན་ཐམས་ཅད་ཀྱི་མིག་གི་རྣམ་པར་ཤེས་པས་མིག་གི་དབང་པོར་བརྟེན་ཏེ་ཕྱི་རོལ་གྱི་ཡུལ་སོགས་འཛིན་པའི་ཚེ་ཕྱི་རོལ་གྱི་ཡུལ་དེ་སེམས་ཀྱི་སྣང་ཆ་རུ་མི་མཐོང་ཞིང་དེ་ཕྱི་རོལ་དུ་ཡོད་པ་དང༌། དེར་འཛིན་པར་བྱེད་པའི་ཤེས་པ་དེ་རང་ལ་ཡོད་པར་གཟུང༌། དེ་ལྟ་བུའི་གཟུང་འཛིན་གཉིས་སུ་ཕྱེ་སྟེ་འཛིན་པས་ན་ཡུལ་ཡིད་དུ་འོང་བ་ལས་ཞེན་ཞིང་ཆགས་པ། ཡུལ་ཡིད་དུ་མི་འོང་བ་ལས་ཞེ་སྡང་དང་ཕྲག་དོག །ཡུལ་བཏང་སྙོམས་ལས་གཏི་མུག་གི་ཆ་སོགས་སྐྱེས་པ་དེ་དག་ཐམས་ཅད་ཕྱི་རོལ་གྱི་ཡུལ་ལ་བརྟེན་ནས་བྱུང་བ་ཡིན།
སོ་སོའི་སྐྱེ་བོ་ཐམས་ཅད་ཀྱིས་ཡུལ་ཡིད་དུ་འོང་བ་དང་མི་འོང་བ་བར་མ་ལ་སོགས་པ་ལ་ཆགས་སྡང་གཏི་མུག་སོགས་ཀྱི་ཆ་སྐྱེས་ནས་དེས་ལས་བསགས། ལས་ལ་བརྟེན་ནས་སླར་ཡང་འཁོར་བ་ལ་འཁྱམ་པར་བྱེད་པ་དང༌། འཁོར་བར་འཁྲུལ་བར་བྱེད་པའི་རྒྱུ་རུ་འགྲོ་བ་རེད། ད་ལྟ་ང་རང་ཚོས་སྒོམ་པའི་ཤེས་རབ་ལ་བརྟེན་ནས་ཕྱི་ཡི་སྣང་བའི་ཡུལ་དེ་ཐམས་ཅད་ལ་བརྟག་ཅིང་དཔྱད་དེ་ཤེས་རབ་ཀྱི་ཡུལ་དེ་དག་གི་སྟེང་དུ་མཉམ་པར་བཞག་དུས། ཕྱི་རོལ་གྱི་ཡུལ་གཟུགས་སྒྲ་ལ་སོགས་པ་ཐམས་ཅད་ཕྱི་རོལ་དུ་མ་གྲུབ་པར་དེ་ཐམས་ཅད་རང་གི་སེམས་ཀྱི་སྣང་ཆ་རུ་མཐོང་གི་ཡོད་པ་རེད།
ང་རང་ཚོས་ཕྱག་རྒྱ་ཆེན་པོ་སྒོམ་པའི་སྐབས་སུ་ལམ་རྣལ་འབྱོར་བཞི་གསུངས་པའི་ནང་ནས་རྣལ་འབྱོར་གཉིས་པ་སྤྲོས་པ་ཐམས་ཅད་དང་བྲལ་བའི་སྤྲོས་བྲལ་དེ་ཉིད་རེད། སྤྲོས་བྲལ་ཞེས་པ་ནི་དོན་འདི་ཉིད་ང་རང་སེམས་ལ་མཉམ་པར་བཞག་སྟེ་བསྒོམས་པས་རང་གི་སེམས་དེ་ཡོད་པའི་མཐའ་དང་མེད་པའི་མཐའ། གཉིས་ཀ་ཡིན་པའི་མཐའ་དང་གཉིས་ཀ་མིན་པའི་མཐའ་སྟེ། མུ་བཞི་སྤྲོས་པ་ཐམས་ཅད་དང་བྲལ་བའི་རང་བཞིན་དུ་རྟོགས་པ་ནི་སྤྲོས་བྲལ་གྱི་དོན་ཡིན་པར་གསུངས་པ་རེད།
སེམས་དེ་ཉིད་སྤྲོས་པ་ཐམས་ཅད་དང་བྲལ་བའི་རང་བཞིན་དུ་རྟོགས་ནས། སླར་ཡང་སེམས་ཀྱི་སྣང་ཆར་གྱུར་པའི་གཟུགས་སྒྲ་དྲི་རོ་རེག་བྱ་སྟེ་ཡུལ་དེ་དག་ཐམས་ཅད་ལ་བརྟག་ཅིང་དཔྱད་ནས་དེ་ཀུན་སེམས་ཀྱི་སྣང་ཆ་ཙམ་ཞིག་དུ་མཐོང་བར་འགྱུར་བ་ནི་རྣལ་འབྱོར་བཞི་རིམ་ནང་ནས་ལམ་གསུམ་པ་རོ་གཅིག་ཡིན་ཏེ། ཕྱི་ཡི་སྣང་བ་དེ་དང་ནང་གི་སེམས་གཉིས་གཅིག་ཏུ་འདྲེས་སོང་བ་དེ་ལ་སྣང་སེམས་འདྲེས་པ་རོ་གཅིག་ཅེས་གསུངས་སོ། །
དེ་ཡང་རྒྱ་གར་དང་བོད་ཀྱི་བླ་མ་ཐམས་ཅད་གྲུབ་པ་ཐོབ་ཅེས་པའི་དོན་དེ་ཡང་དེའི་སྐབས་ལ་གསུངས་པ་རེད། སྣང་སེམས་འདྲེས་ཚར་ན་རང་གིས་ཕྱི་ཡི་སྣང་བ་ཐམས་ཅད་གང་ལའང་བསྒྱུར་ཐུབ་པ་ཡིན་ཏེ། དཔེར་ན་ཆུ་ཉུང་ཉུང་དེ་ཉིད་ཆུ་མང་པོ་ལ་སྤེལ་ཐུབ་པ་ལྟ་བུ། ཡང་ན་ཆུ་ཆེན་པོའམ་རྒྱ་མཚོ་དེ་ཉིད་ཏོག་ཙམ་ཕར་བཀག་ནས་དེའི་སྟེང་ལ་འགྲོ་ཐུབ་པ་སོགས་བྱུང་བ་ཡིན་ནོ། །
ཚིག་རྐང་གཉིས་པས་དེ་བཞིན་དུ་སེམས་ཉིད་ཀྱི་རང་ངོ་ལ་བལྟས་ནས་མཉམ་པར་བཞག་པའི་མཐུས་ཕྱི་ཡི་སྣང་བ་ཐམས་ཅད་སེམས་ཀྱི་སྣང་ཆ་རུ་མཐོང་བ་ཡིན། འོན་ཀྱང་དེ་མཐོང་བྱེད་རང་གི་སེམས་ཀྱི་རང་ངོ་ལ་མཉམ་པར་བཞག་སྟེ་བལྟས་ན། སེམས་དེ་ཉིད་ཀྱང་གཞི་མེད་རྩ་བྲལ་ཏེ་སྤྲོས་པ་ཐམས་ཅད་དང་བྲལ་བའི་རང་བཞིན་དུ་རྟོགས་ཡོང་གི་ཡོད་པ་རེད། དེ་བཞིན་རང་གི་སེམས་ལ་མཉམ་པར་བཞག་ནས་བལྟས་ན། རང་སེམས་སྤྲོས་པ་ཐམས་ཅད་དང་བྲལ་བ་ཡིན་པར་རང་བཞིན་གྱིས་ཉམས་སུ་མྱོང་ཐུབ་ན་ཡང་གང་ཉམས་སུ་མྱོང་བའི་དོན་དེ་སྨྲ་དགོས་ན་སྨྲ་རུ་མེད་པ་སྟེ་ངག་གི་ཡུལ་ལས་འདས་པ་ཡིན། དཔེར་ན་མི་ལྐུགས་པས་བུ་རམ་བཟས་ན་ཁོས་མངར་བའི་རོ་དེ་མྱོང་ཐུབ་ཀྱང་གཞན་ལ་བརྗོད་དགོས་ན་བརྗོད་མི་ཐུབ་པ་ལྟ་བུ་ཡིན།
ཚིག་རྐང་གསུམ་པས་སྣང་སེམས་གཉིས་རོ་མཉམ་དུ་མཉམ་པར་བཞག་པས་གཉིས་འཛིན་གཞི་མེད་རྩ་བྲལ་དུ་རང་སར་གྲོལ་བའི་དོན་བསྟན་པ་རེད། དེའང་ཕྱི་གཟུང་བའི་ཡུལ་དྲུག་དང་དེ་འཛིན་པའི་ནང་ཡུལ་ཅན་དྲུག་རོ་མཉམ་དུ་མཉམ་པར་བཞག་པའི་མཐུས་ཡུལ་ཡུལ་ཅན་གཉིས་སུ་འཛིན་པ་གཞི་མེད་དུ་རང་སར་གྲོལ་བར་འགྱུར་བའོ་གསུངས་པ་རེད། ཐབས་ཟབ་མོ་དེ་ལྟ་བུ་ལ་བརྟེན་ནས་བསྒོམས་པས་ཡེ་ནས་རང་བཞིན་གྱིས་སེམས་ཀྱི་ངོ་བོ་སྤྲོས་པ་ཐམས་ཅད་དང་བྲལ་བའི་འོད་གསལ་བའི་རང་བཞིན་དེ་ལྟ་བུའི་སེམས་ཀྱི་གནས་ལུགས་དེ་ཉིད་སེམས་ཅན་ཐམས་ཅད་ཀྱི་རྒྱུད་ལ་ཡང་དག་པར་རྟོགས་པར་ཤོག་ཅེས་སྨོན་པ་རེད།
སེམས་དེ་ལ་བྱེད་ལས་ཀྱི་ཆ་ནས་འོད་གསལ་བ་ཞེས་མཚན་གསོལ་བ་རེད་མ་གཏོགས་ངོ་བོ་ལ་འོད་གསལ་བ་དང་མི་གསལ་བ་གང་ཡང་མེད་དེ། དཔེར་ན་སེམས་ཀྱི་གནས་ལུགས་ཡང་དག་པར་ཞིག་བསྒོམས་ན་གནས་ལུགས་དེའི་མི་མཐུན་པའི་ཆ་མ་རིག་པ་ལ་སོགས་པའི་སྒྲིབ་པ་ཡང་དག་པར་དག་ནུས་པའི་ཕྱིར་ན་དེ་ལ་འོད་གསལ་བ་ཞེས་པ་རེད། འོད་གསལ་སེམས་ཀྱི་གནས་ལུགས་གསུངས་པ་འདི་ནི་ཟབ་ལམ་ནཱ་རོ་ཆོས་དྲུག་བསྒོམ་པའི་ཚེ་སྙིང་ག་ཆོས་ཀྱི་འཁོར་ལོ་ལ་བརྟེན་ནས་གཏི་མུག་ལམ་དུ་འཁྱེར་བར་བྱེད་པ་འོད་གསལ་ལམ་གྱི་སྙིང་པོ་དེ་ལ་འོད་གསལ་ཞེས་མིང་བཏགས་པ་རེད།
འོད་གསལ་དེ་སྒོམ་དུས་ལུས་རྩ་འཁོར་བཞིའི་ནང་ནས་སྙིང་ག་ཆོས་ཀྱི་འཁོར་ལོ་ལ་བརྟེན་ནས་འོད་གསལ་བསྒོམ་དགོས་པ་ཡིན། དེ་བསྒོམས་པས་སྦྱང་བྱ་གཏི་མུག་སྦྱོང་བ་སྟེ་གཏི་མུག་ལམ་དུ་ཁྱེར་བ་རེད། གཏི་མུག་ནི་གང་ཡང་མི་ཤེས་པའི་སྒྲིབ་པ་དེ་ཡིན། ང་རང་ཚོའི་སེམས་ཀྱི་ངོ་བོ་ལ་གཏི་མུག་མུན་པ་སོགས་ཀྱིས་བསྒྲིབས་མེད་ན་ཡང་གཏི་མུག་གི་བྱེད་ལས་ཤུགས་ཆེ་ཐལ་བ་ལ་བརྟེན་ནས་ང་རང་ཚོ་ལ་ཡང་དག་པའི་ཤེས་རབ་དང་བརྩོན་འགྲུས་སྙིང་རྗེ་དང་དད་པ་ཆོས་ཀྱི་གོ་དོན་སོགས་ཡང་དག་པ་ཤེས་ཐུབ་ཀྱི་ཡོད་མ་རེད། འོད་གསལ་ནི་གཏི་མུག་གི་མུན་པས་བསྒྲིབས་པའི་གཉེན་པོ་ཡིན་པས་འོད་གསལ་ལམ་གྱི་སྙིང་པོ་ཡིན། འོད་གསལ་དེས་སྦྱང་བྱ་གཏི་མུག་སྦྱངས་པའི་ཕྱིར་ན་བསྒོམ་བྱ་འདིའི་མིང་ལ་འོད་གསལ་ཞེས་མིང་བཏགས་པ་ཡིན།
གསུམ་པ་ཞི་ལྷག་ཟུང་འཇུག་གི་རྣལ་འབྱོར་དེའི་མཚན་གྱི་རྣམ་གྲངས་བསྟན་པ་ནི།
ཡིད་བྱེད་བྲལ་བ་འདི་ནི་ཕྱག་རྒྱ་ཆེ། །
མཐའ་དང་བྲལ་བ་དབུ་མ་ཆེན་པོ་ཡིན། །
འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། །
གཅིག་ཤེས་ཀུན་དོན་རྟོགས་པའི་གདེང་ཐོབ་ཤོག །ཅེས་གསུངས་ཏེ།
ཡིད་ལ་བྱེད་པ་ཐམས་ཅད་དང་བྲལ་བའི་ཆ་ནས་ཕྱག་རྒྱ་ཆེན་པོ་དང༌། མཐའ་ཐམས་ཅད་དང་བྲལ་བའི་ཆ་ནས་དབུ་མ་ཆེན་པོ་དང༌། ཡོན་ཏན་ཐམས་ཅད་རྫོགས་པའི་ཆ་ནས་རྫོགས་པ་ཆེན་པོ་སྟེ་མཚན་མི་འདྲ་བ་མང་པོ་གསོལ་གྱི་ཡོད། དེ་ལ་ཡིད་བྱེད་བྲལ་བ་གསུངས་པ་ནི་རང་བཞིན་ལྷན་ཅིག་སྐྱེས་པ་ང་རང་ཚོའི་སེམས་ཀྱི་གནས་ལུགས་ཇི་ལྟ་བ་བཞིན་དུ་རྟོགས་པའི་སྐབས་ན་ཡིད་ལ་བྱེད་པ་ཐམས་ཅད་དང་བྲལ་བ་ཡིན་ལ།
ཡོད་པ་དང་མེད་པ་སོགས་མཐའ་བཞི་སྤྲོས་པ་བརྒྱད་དང་བྲལ་བའི་ཆ་ནས་དེ་ལ་ཕྱག་རྒྱ་ཆེན་པོ་ཞེས་མཚན་གསོལ་བ་ཡིན། ཕྱག་རྒྱ་ཆེན་པོ་ཞེས་པའི་ཚིག་དོན་ནི་ཕྱག་ཞེས་པ་དེ་གསལ་བ་དང༌། རྒྱ་ཞེས་པ་སྟོང་པ་ཆེན་པོ་སྟེ་གསལ་སྟོང་ཟུང་དུ་འཇུག་པ་ལ་གོ་བ་དང༌།
དེ་ཙམ་མིན་པར་སེམས་ཀྱི་གནས་ལུགས་དེ་ལ་མཐའ་ཐམས་ཅད་དང་བྲལ་བའི་དབུ་མ་ཆེན་པོ་ཡང་གསུངས་པ་ཡིན། དབུ་མ་ཟེར་ན་མཐའ་གང་ལ་ཡང་མ་ལྷུང་བར་དབུས་ལ་གནས་པ་སྟེ། རྟག་པའི་མཐའ། ཆད་པའི་མཐའ། གཉིས་ཀའི་མཐའ། གཉིས་མེད་ཀྱི་མཐའ་སྟེ་མཐའ་བཞི་དང་སྤྲོས་པ་བརྒྱད་དང་བྲལ་བ་སྟེ། ཇི་སྐད་དུ།
གང་གིས་རྟེན་ཅིང་འབྲེལ་བར་བྱུང༌། །
འགག་པ་མེད་པ་སྐྱེ་མེད་པ། །
ཆད་པ་མེད་པ་རྟག་མེད་པ། །
འོང་བ་མེད་པ་འགྲོ་མེད་པ། །
ཐ་དད་དོན་མིན་དོན་གཅིག་མིན། །
སྤྲོས་པ་ཉེར་ཞི་ཞི་བསྟན་པ། །གསུངས་པ་ལྟར།
འགག་པ་མེད་པ་སྐྱེ་བ་མེད་པ་ཆད་པ་མེད་པ་རྟག་པ་མེད་པ་འོང་བ་མེད་པ་འགྲོ་བ་མེད་པ། ཐ་དད་ཡང་མེད་པ་ལ་སོགས་པ་སྤྲོས་པ་ཐམས་ཅད་དང་བྲལ་བའི་རང་བཞིན་ཅན་ཞིག་ཡིན་པའི་ཕྱིར་ན། ཕྱོགས་གང་ལ་ཡང་མ་ལྷུང་བར་དབུས་སུ་གནས་པས་ན་དབུ་མ་ཆེན་པོ་ཞེས་མཚན་གསོལ་བ་ཡིན།
ཀུན་འདུས་རྫོགས་ཆེན་ཞེས་ཀྱང་བྱ་གསུངས་པ་ནི། ལམ་སྦྱོང་བའི་སྐབས་ཀྱི་བྱང་ཆུབ་སེམས་དཔའི་ཆོས་སུམ་ཅུ་སོ་བདུན་གྱི་ཚུལ་དང༌། འབྲས་བུ་སངས་རྒྱས་ཀྱི་སྐབས་ཀྱི་བྲལ་བའི་ཡོན་ཏན་སུམ་ཅུ་རྩ་གཉིས་ཏེ། ཡོན་ཏན་དེ་དག་ཐམས་ཅད་སེམས་ཀྱི་གནས་ལུགས་དེར་གཏོགས་པའམ་དེར་འདུས་པས་ན་རྫོགས་པ་ཆེན་པོ་གསུངས་པ་རེད།
གཅིག་ཤེས་ཀུན་དོན་རྟོགས་པའི་གདེང་ཐོབ་ཤོག །ཅེས་པ་སེམས་ཀྱི་གནས་ལུགས་ཁོ་ན་ཚུལ་བཞིན་དུ་ཉམས་སུ་མྱོང་བའམ་མངོན་དུ་གྱུར་ན། ཆོས་ཐམས་ཅད་ཀྱི་དོན་གསལ་ལེར་མཁྱེན་ཐུབ་པ་ཡིན་གསུངས་པ་རེད། དེའི་ཕྱིར་ན་སེམས་ཀྱི་གནས་ལུགས་གཅིག་པུ་འདི་ཁོ་ན་ཤེས་པས་ཆོས་ཀུན་གྱི་དོན་མ་ལུས་རྟོགས་པར་བྱེད་པའི་གདེང་ཐོབ་པར་ཤོག་ཅེས་སྨོན་པ་རེད།
མཚན་གྱི་རྣམ་གྲངས་གཞན་ཡང་བདེ་གཤེགས་ཕག་མོ་གྲུ་པས།
རྣམ་རྟོག་དང་ནི་ཉོན་མོངས་པ། །
ཐམས་ཅད་འདུལ་བས་འདུལ་བ་ཡིན། །
རྣམ་པར་རྟོག་པ་ཆོས་སྐུ་རུ། །
ངེས་པའི་ཤེས་པ་སྐྱེད་པའི་ས། །
སྒྲོ་འདོགས་ནང་ནས་གཅོད་པས་ན། །
འདི་ནི་བླ་མའི་གདམས་ངག་ཡིན། །
རྟག་ཆད་སྒྲོ་སྐུར་ལ་སོགས་པའི། །
མཐའ་དང་བྲལ་བས་དབུ་མ་ཡིན། །
སྨྲ་བསམ་བརྗོད་དུ་མེད་པའི་ཕྱིར། །
ཕ་རོལ་ཕྱིན་པའི་གདམས་ངག་ཡིན། །
འཁོར་བ་མྱ་ངན་འདས་པའི་ཆོས། །
སེམས་སུ་རྫོགས་པས་རྫོགས་ཆེན་ཡིན། །
བཟང་རྟོག་ངན་རྟོག་ཐམས་ཅད་ཀུན། །
ཡིད་ལ་མི་བྱེད་ཕྱག་རྒྱ་ཆེ། །
སྡུག་བསྔལ་ཞི་བས་ཞི་བྱེད་ཡིན། །
ཉོན་མོངས་དང་ནི་རྣམ་རྟོག་ཀུན། །
ལམ་དུ་སློང་བས་གསང་སྔགས་ཡིན། །
སེམས་དང་རྣམ་རྟོག་ཆོས་སྐུ་གསུམ། །
དང་པོ་ལྷན་ཅིག་སྐྱེས་པ་སྟེ། །
གདམས་པས་གཅིག་ཏུ་སྦྱོར་བའི་ཕྱིར། །
ལྷན་ཅིག་སྐྱེས་སྦྱོར་ཞེས་སུ་བཤད། །
འདྲེ་དང་བདུད་ལ་སོགས་པ་ཡི། །
བར་གཅོད་ལ་ཡང་བསྔགས་སོ་གསུངས། །
ཞེས་གསུངས་པ་ལྟར་མཚན་དུ་མ་གསོལ་ཡོད་དེ། སེམས་ཀྱི་གནས་ལུགས་ཟེར་རྒྱུ་འདི་སྨྲ་བའམ་བརྗོད་པའི་ཡུལ་ལས་འདས་པ་སྟེ། སོ་སོའི་སྐྱེ་བོའི་སྨྲ་བསམ་བརྗོད་པའི་ཡུལ་ལས་འདས་པ་ལ་བརྟེན་ནས་སེམས་ཀྱི་གནས་ལུགས་དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་སྟོང་པ་ཉིད་ཅེས་མཚན་གསོལ་བ་དང༌།
འཁོར་བ་དང་མྱང་འདས་ཀྱི་ཡོན་ཏན་ཐམས་ཅད་སེམས་ལ་རང་ཆས་སུ་རྫོགས་ཡོད་པས་ན་རྫོགས་ཆེན་ཞེས་མིང་བཏགས་པ་རེད།
གཅོད་ཀྱི་ཉམས་ལེན་ནང་ལ་ཞི་བྱེད་གསུང་སྐབས་གང་ཞིག་ཞི་བར་བྱེད་པ་ཡིན་ཞེ་ན། བདུད་བཞི་གཅོད་དེ་ཆོས་ཐམས་ཅད་ཀྱི་དབྱིངས་སུ་ཞི་བར་བྱེད་པས་སེམས་ཀྱི་གནས་ལུགས་དེ་ལ་ཞི་བྱེད་ཅེས་མིང་བཏགས་པ་དང༌།
ཉོན་མོངས་དེ་འདྲའི་རྣམ་རྟོག་ཐམས་ཅད་ལམ་དུ་འཁྱེར་བར་བྱེད་པའི་ཐབས་ཁྱད་པར་ཅན་ཡང་དེ་ཡིན་པས་ན་སེམས་ཀྱི་གནས་ལུགས་བསྒོམ་པ་དེ་ལ་གསང་སྔགས་ཞེས་མིང་བཏགས་པ་རེད། སེམས་དང་སེམས་ཀྱི་ངོ་བོ་སྟོང་པ་དང་གསལ་བ་རྣམ་རྟོག་སོགས་དག་པའི་ཆ་ལ་སྐུ་གསུམ་ཡེ་ནས་ལྷན་ཅིག་ཏུ་སྐྱེས་པ་དེ་ལམ་དུ་འཁྱེར་བའི་གདམས་ངག་གི་ཚུལ་དུ་སྦྱོར་ན་ལྷན་ཅིག་སྐྱེས་སྦྱོར་ཞེས་མིང་བཏགས་པ་དང༌།
འདྲེ་ཡིས་ཆོ་འཕྲུལ་བསྟན་པ་དང་བདུད་ཀྱི་བར་ཆད་ལ་སོགས་པ་དེ་འདྲ་འབྱུང་བའི་སྐབས་སུ་སེམས་ཀྱི་གནས་ལུགས་ཁོ་ན་བསྒོམ་པ་ནི་དེ་ཐམས་ཅད་ཀྱི་གཉེན་པོ་མཆོག་ཏུ་གྱུར་པ་ཡིན་ཞེས་གསུངས་པའོ། །
གཉིས་པ་ཉམས་རྟོགས་སྐྱེས་པའི་ཚུལ་ལ་ཉམས་དང་རྟོགས་པ་གཉིས་ལས། དང་པོ་ཉམས་སྐྱེས་པའི་ཚུལ་ནི།
ཞེན་པ་མེད་པའི་བདེ་ཆེན་རྒྱུན་ཆད་མེད། །
མཚན་འཛིན་མེད་པའི་འོད་གསལ་སྒྲིབ་གཡོགས་བྲལ། །
བློ་ལས་འདས་པའི་མི་རྟོག་ལྷུན་གྱིས་གྲུབ། །
རྩོལ་མེད་ཉམས་མྱོང་རྒྱུན་ཆད་མེད་པར་ཤོག །ཅེས་གསུངས་ཏེ།
ཉམས་ཀྱི་ཆ་ཞེས་ང་རང་ཚོས་ཏིང་འཛིན་ཕྱག་རྒྱ་ཆེན་པོ་བསྒོམས་པའི་སྟོབས་ཀྱིས་རང་ཉིད་ལ་བདེ་བ་ཁྱད་པར་ཅན་གྱི་ཉམས་ཐོབ་པ་སྟེ་བདེ་བའི་ཉམས་དང༌། གསལ་བའི་རང་བཞིན་གྱི་མངོན་པར་ཤེས་པ་ཐོབ་པ་སྟེ་གསལ་བའི་ཉམས་དང༌། སྟོང་ཉིད་ཀྱི་སེམས་ཀྱིས་འཇིག་རྟེན་ཁམས་ཀྱི་ཀུན་རྫོབ་བདེན་པའི་ཆོས་ཐམས་ཅད་བདེན་པར་མ་གྲུབ་པ་སྟོང་པའོ་སྙམ་པའི་སྟོང་པའི་ཉམས་ཏེ། དེ་ལྟ་བུའི་ཉམས་སོགས་རྒྱུན་ཆད་མེད་པ་དུ་མ་ཡོང་གི་ཡོད།
དེ་ཡང་ཚིག་རྐང་དང་པོ་ལ་འགྲེལ་པ་ལས། དེ་ལྟར་ཞི་ལྷག་གི་རྣལ་འབྱོར་ལ་མཉམ་པར་བཞག་པས་སྐྱོན་དང་བྲལ་བའི་ཉམས་གསུམ་སྐྱེ་སྟེ་ཞེས་གསུངས་པ་ནི། ང་རང་ཚོས་བླ་མའི་གདམས་ངག་དང་མཐུན་པའི་རང་གི་སེམས་ལ་སྐབས་རེ་ཞི་གནས་ཀྱི་ཆ་དང་སྐབས་རེ་ལྷག་མཐོང་གི་རྟོགས་པ་བསྐྱང༌། དེ་འདྲ་བའི་རྣལ་འབྱོར་ལ་ཉམས་སུ་ལེན་པའི་རྣལ་འབྱོར་པས་དེ་ལ་མཉམ་པར་བཞག་པ་ན་ཞི་གནས་དང་ལྷག་མཐོང་གི་སྒོ་ནས་མཉམ་པར་བཞག་པའི་འབྲས་བུ་དེ་ལ་སྐྱོན་མེད་པའམ་སྐྱོན་དང་བྲལ་བའི་ཉམས་གསུམ་སྐྱེ་བར་འགྱུར་ཏེ།
དེ་ལ་ཉམས་དང་པོ་ནི། ཞེན་ཆགས་དང་བྲལ་བའི་བདེ་བ་ཆེན་པོ་རྒྱུན་ཆད་མེད་པའི་ཉམས་གསུངས་པ་ལྟར། ང་རང་ཚོས་ཞི་གནས་དང་ལྷག་མཐོང་བསྒོམས་པའི་སྟོབས་ཀྱིས་སེམས་ལ་བདེ་བ་ཁྱད་པར་ཅན་གྱི་ཉམས་ཤིག་སྐྱེས་ཀྱི་ཡོད་པ་དེ་ལ་བདེ་བའི་ཉམས་གསུངས་པ་རེད། བདེ་བ་ཁྱད་པར་ཅན་གྱི་ཉམས་དེ་ལ་ཞེན་ཆགས་དང་བྲལ་བ་ཞིག་དགོས་པ་རེད། འདི་དང་དེ་འདྲ་བའི་བདེ་བ་ཁྱད་པར་ཅན་གྱི་ཉམས་འདི་ཡལ་མི་འགྲོ་བའམ་བརླག་མི་འགྲོ་བར་དུས་དང་རྣམ་པ་ཀུན་ཏུུ་རང་ལ་དགོས་ཀྱི་འདུག་བསམ་ན་དེ་ཞེན་ཆགས་ཀྱི་ཆའམ་སྐྱོན་གྱི་ཆ་ཡིན། དེ་ལྟ་བུ་མ་ཡིན་པའི་བདེ་བ་ཆེན་པོའི་ཉམས་ཤིག་དགོས་པ་ཡིན་ནོ།
གཉིས་པ་གསལ་བའི་ཉམས་ནི།
ཡུལ་ལ་མཚན་མར་འཛིན་པ་དང་བྲལ་བ་སྟེ། ཡུལ་ལ་མཚན་མར་འཛིན་པ་ཞེས་པ་ཕྱི་རོལ་གྱི་གཟུང་བའི་ཡུལ་ཐམས་ཅད་ལ་ཡུལ་འདི་ནི་བཟང་པོའོ། །ཡུལ་འདི་ནི་ངན་པའོ། །ཡུལ་འདི་ནི་ཡིད་དུ་འོང་བ་དང་ཡུལ་འདི་ནི་ཡིད་དུ་མི་འོང་བའོ། །ཡུལ་འདི་ནི་རང་གི་སེམས་ལ་དགའ་བ་སྐྱེ་བར་བྱེད་པའི་ཡུལ་དངོས་པོ་ཡིད་དུ་འོང་བ་ལྟ་བུའི་ཡུལ་ལ་མཚན་མར་འཛིན་པ་སྟེ། དེ་ལྟ་བུའི་མཚན་འཛིན་ལ་སོགས་པ་དང་བྲལ་བ་དེའི་ངང་ནས་ཕྱི་རོལ་གྱི་མ་འོངས་པའི་ལྐོག་གྱུར་གྱི་དོན་སོགས་ཡང་དག་པར་ཤེས་ཐུབ་པའི་རང་རིག་འོད་གསལ་སྒྲིབ་གཡོགས་དང་བྲལ་བའི་ཉམས་དེ་མངོན་པར་ཤེས་པའི་ཉམས་རེད།
ཉམས་གསུམ་པ་ནི། སོ་སོ་སྐྱེ་བོའི་བློའི་སྤྱོད་ཡུལ་ལས་འདས་པའི་མི་རྟོག་པ་སྟོང་པ་ཉིད་དེ་ཉིད་མངོན་དུ་གྱུར་པ་ལ་ཉམས་གསུམ་པ་སྟོང་པ་ཡི་ཉམས་ཏེ། ཀུན་རྫོབ་བདེན་པའི་ཆོས་འདི་དག་ཐམས་ཅད་དོན་དམ་པ་ལ་བདེན་པར་མ་གྲུབ་པ་ཡིན་པར་གསུངས་ཡོད་པ་བཞིན་དངོས་གནས་དེ་དག་བདེན་པར་མ་གྲུབ་པ་རེད་འདུག་སྙམ་ནས། དང་པོ་ཉམས་སུ་མྱོང་གི་ཡོད། དེ་ནས་ཡང་ནས་ཡང་དུ་ཞི་གནས་དང་ལྷག་མཐོང་ལ་སོགས་བསྒོམས་པ་ལ་བརྟེན་ནས་བརྟན་པ་ཐོབ་ཀྱི་རེད། བརྟན་པ་ཐོབ་ན་རྡོ་ལ་སོགས་པའི་སྒང་ལ་ཕྱག་རྗེས་གཞག་ཐུབ་པ་དང༌།
སྤྱིར་ཞི་གནས་དང་ལྷག་མཐོང་སྒོམ་པའི་གང་ཟག་གིས་ཞི་གནས་དང་ལྷག་མཐོང་བསྒོམས་ན། བདེ་བའི་ཉམས་དང་གསལ་བའི་ཉམས་དང་སྟོང་པ་ཉིད་ཀྱི་ཉམས་གསུམ་འབྱུང་ཞེས་སངས་རྒྱས་ཀྱིས་གསུངས་པར་ཟིན་བྲིས་སོགས་སུ་གསུངས་འདུག །དེ་འདྲ་བ་དེ་ང་རང་ལ་ག་དུས་སླེབ་ཡོང་བསམ་ནས་རེ་བ་བྱས་ན་སྐྱོན་དུ་འགྲོ་བ་ཡིན། ཡང་ན་ང་རང་གི་སེམས་ལ་བདེ་གསལ་མི་རྟོག་པའི་ཉམས་གཏན་ནས་སླེབ་ཐུབ་ས་མ་རེད་བསམ་པའི་དྭོགས་པ་སྟེ། དེ་ལྟ་བུའི་རེ་དྭོགས་གཉིས་ཡོད་ན་བདེ་གསལ་མི་རྟོག་པའི་ཉམས་འབྱུང་མཁན་གྱི་གང་ཟག་ཞིག་ཡིན་ན་ཡང་རེ་དྭོགས་ཀྱི་ཆ་འདི་ལ་བརྟེན་ནས་ཉམས་དེ་དག་སྐྱེ་མི་ཐུབ་པའམ་སྔར་ཡོད་ཀྱང་འགགས་ནས་མེད་པར་འགྱུར་རོ། །རེ་བ་དང་དྭོགས་པ་སོགས་གང་གིས་ཀྱང་མ་བསླད་པར་གཉུག་མའི་ངང་དུ་རྩོལ་སྒྲུབ་མེད་པ་ངང་གིས་རྒྱུན་མི་འཆད་པར་འབྱུང་བ་ཆོས་ཉིད་དོ། །ཉམས་དེ་འདྲ་བ་ང་རང་ལ་ག་དུས་སླེབ་ཡོང་བསམ་པའི་རེ་བ་དང༌། དེ་འདྲ་བའི་ཉམས་ཐོབ་ས་མ་རེད་བསམ་པའི་དྭོགས་པ་སྟེ། རེ་དྭོགས་ཀྱི་ངང་ནས་ཉམས་ཅིག་སྐྱེས་ན་ཡང་ཉམས་ཡང་དག་པ་ལ་མི་འགྲོ་བ་ཡིན།
དེ་ལ་ཉམས་སྐྱོན་དང་བཅས་པ་སྟེ། དེ་ལ་མཚན་མར་འཛིན་པ་དང་ཞེན་པ་ལ་སོགས་པ་བྱས་ན་ཉམས་འདི་སྐྱོན་ཅན་དུ་འགྲོ་བ་ཡིན། སྐྱོན་ཅན་དུ་ཇི་ལྟར་འགྲོ་བ་ཡིན་ཞེ་ན། ཆགས་ཞེན་དང་བཅས་པའི་བདེ་ཉམས་ཏེ། ང་རང་གི་ལུས་དང་སེམས་ལ་བདེ་བ་ཁྱད་པར་ཅན་ཞིག་སྐྱེས་ནས་བདེ་བ་འདི་ལ་ཞེན་ཅིང་ཆགས་ནས་དེ་འདྲ་བའི་ཉམས་མྱོང་འདི་ང་ལ་རྟག་པར་ཡོད་དགོས་བསམ་པའི་རེ་བ་དང་ཞེན་ཆགས་བྱས་ན་ཉམས་ཅན་འདི་སྐྱོན་ཅན་དུ་འགྱུར་འགྲོ་བར་གསུངས་པ་རེད།
ཞེན་ཆགས་འདི་སྐྱོན་དང་བཅས་པ་ཡིན་པའི་རྒྱུ་མཚན་གང་ཡིན་ཞེ་ན། དེ་འདྲ་བའི་སྐྱོན་དང་བཅས་པའི་བདེ་ཉམས་ཤིག་སྐྱེས་ན་ཡང༌། བདེ་བའི་རྒྱུ་ལ་ཞེན་པ་དང་ཆགས་པ་སྐྱེས་པ་ལ་བརྟེན་ནས་སྐྱེ་བ་ཕྱི་མ་ལ་འདོད་ཁམས་སུ་སྐྱེ་བ་ལེན་པ་དང༌། མཚན་མར་འཛིན་པ་དང་བཅས་པའི་འོད་གསལ་བ་དེས་ཆོས་ཀྱི་གནས་ལུགས་ཐམས་ཅད་ལ་རང་གིས་མངོན་པར་ཤེས་པ་ཅུང་ཙམ་ཐོབ་ན་ཡང༌། ཕྱི་རོལ་གྱི་ཡུལ་འགའ་ཞིག་ལ་བཟང་པོར་འཛིན། འགའ་ཞིག་ལ་ངན་པར་འཛིན་པའི་མཚན་འཛིན་དང་བཅས་པའི་མངོན་པར་ཤེས་པ་འདིས་སྐྱེ་བ་ཕྱི་མ་གཟུགས་ཁམས་སུ་སྐྱེ་བ་ལེན་པ་དང༌། དེ་ནས་བློས་བཟང་ངན་དུ་མི་རྟོག་པར་སྟོང་པ་ཙམ་གྱི་དོན་རྟོགས་ན་ཡང་དེ་ལ་ང་རང་གི་བློས་བཟོ་བཅོས་བྱས་པ། སོ་སོ་སྐྱེ་བོའི་བློས་བཟོ་བཅོས་བྱས་པའི་སྟོང་པ་ཙམ་འདི་དངོས་གནས་སྟོང་པ་ཉིད་རེད། ཡང་དག་པ་སྟོང་པ་ཉིད་གྱི་དོན་མ་རྟོགས་ན་ཡང༌། དེ་འདྲ་བའི་སྟོང་པ་ཙམ་ལ་སྒོམ་ཞིང་ཆགས་ན་གཟུགས་མེད་ཁམས་སུ་སྐྱེ་འགྲོ་བ་ཡིན།
སྤྱིར་བཏང་ང་རང་ཚོས་ཉམས་ལེན་བྱེད་པའི་སྐབས་སུ་ཉམས་མི་འདྲ་བ་སྟེ། མཚམས་རེ་ཡི་དམ་ལྷ་ཉམས་སུ་ལེན་པའི་སྐབས་སུ་རྨི་ལམ་ནང་ཡི་དམ་གྱི་ཞལ་གཟིགས་པ་ལྟ་བུ། ཁྱེད་རང་ལ་འདི་དང་འདི་ལྟ་བུ་ཡོང་ངོ་ཞེས་མ་འོངས་ལུང་བསྟན་གནང་བ་དང༌། དེ་ལྟ་བུའི་བཟང་པོའི་ཉམས་མང་པོ་འབྱུང་གི་ཡོད། ཉམས་ག་འདྲ་བྱུང་ན་ཡང་དེ་ལ་རེ་དྭོགས་གཉིས་ཀ་དགོས་པ་མ་ཡིན་ནོ། །མདོར་ན་རེ་དྭོགས་མེད་པའི་ངང་དུ་བཞག་ན་ཉམས་དང་རྟོགས་པ་མཐའ་དག་རང་ཉིད་ཀྱི་ཉམས་ལེན་ལམ་དུ་འགྲོ་ཐུབ་ཀྱི་ཡོད་པའི་རྟགས་རེད། སྤྱིར་བཏང་ཉམས་གསུངས་པ་ང་ཚོས་ཞི་གནས་དང་ལྷག་མཐོང་ལ་སོགས་པ་སྒོམ་པའི་སྐབས་སུ་རང་གི་སེམས་འདི་ལ་གནས་པ་དང་ཞི་བ་ཐོབ་ཀྱི་ཡོད་པ་རེད། གནས་པ་དང་ཞི་བ་ཐོབ་ཡོང་དུས། རང་གི་ལུས་ནང་ལ་ཡོད་པའི་རྩ་དང་རླུང་དང་ཐིག་ལེ་ལ་སོགས་པ་ཐམས་ཅད་ལ་ཕྲན་བུ་འགྱུར་བཅོས་བྱེད་ཐུབ་ཀྱི་ཡོད་པ་དང༌། དེ་ལ་བརྟེན་ནས་ཉམས་ཀྱི་རིགས་མི་འདྲ་བ་འཆར་གྱི་ཡོད་པ་རེད།
ཞི་གནས་དང་ལྷག་མཐོང་ལ་སོགས་པ་བསྒོམ་ཡོང་དུས། ལུས་ནང་གི་རྩ་རླུང་ཐིག་ལེ་ལ་འགྱུར་བ་ཅི་བྱས་ཏེ་འགྲོ་བ་རེད་བསམ་ན། རྩ་རླུང་ཐིག་ལེ་རྣམས་དག་པའི་ཆ་ནས་སེམས་ཀྱི་ངོ་བོ་དང་གཅིག་པ་ཡིན་ལ། ང་རང་ཚོའི་ལུས་ལ་ཡོད་པའི་རྩ་དེ་དག་པའི་ཆ་ནས་མིང་བཏགས་ན་རྩ་དབུ་མ་གསུངས་པ་རེད། རྩ་དབུ་མ་འདི་སེམས་ཀྱི་ངོ་བོ་གནས་ལུགས་དང་གཅིག་པ་རེད། རྩ་དབུ་མ་ནས་རྒྱུ་བར་བྱེད་པའི་རླུང་ལ་སྤྱིར་བཏང་ལས་ཀྱི་རླུང་གསུངས་པ་སྟེ། ལས་སྣ་ཚོགས་པ་བསགས་པའི་སྟོབས་ལ་བརྟེན་ནས་བྱུང་བ་ཡིན་པས་ན་ལས་ཀྱི་རླུང༌། ལས་ཀྱི་རླུང་ཙམ་ཞིག་མ་ཡིན་པར་ཡེ་ཤེས་ཀྱི་རླུང་ཆ་ཤས་ཀྱང་རྒྱུ་བ་ཡོད་པར་གསུངས་པ་དེ་སེམས་ཀྱི་ངོ་བོ་རེད། རླུང་འདི་ཡིས་འཁྲིད་པར་བྱེད་པའི་ཐིག་ལེ་དཀར་དམར་དེ་ང་རང་ཚོའི་ལུས་ལ་མང་པོ་ཡོད་པ་རེད། ཐིག་ལེ་དཀར་དམར་དེ་ཁམས་དཀར་ཆ་དང་དམར་ཆ་ལས་བྱུང་བ་ཡིན་ན་ཡང་ཐིག་ལེ་དེའི་ངོ་བོའི་ཆ་ལ་རྩ་བ་སྤྲོས་བྲལ་གྱི་ཐིག་ལེ་གསུངས་ཀྱི་འདུག རྩ་བ་སྤྲོས་བྲལ་གྱི་ཐིག་ལེ་འདི་སེམས་ཀྱི་ངོ་བོ་ཡིན་ལ། དེས་ན་མ་དག་པའི་ཆ་ནས་རྩ་རླུང་ཐིག་ལེ་དང༌། དག་པའི་ཆ་ནས་སེམས་ཀྱི་ངོ་བོ་དང་གཅིག་པ་ཡིན་པ་ལ་བརྟེན་ནས་ཞི་གནས་ལྷག་མཐོང་བསྒོམ་ཡོང་དུས་རྩ་རླུང་ཐིག་ལེ་ཐམས་ཅད་ལ་འགྱུར་བ་སླེབ་ཐུབ་ཀྱི་ཡོད་པ་ཡིན།
དཔེར་ན་རྩ་རླུང་ཐིག་ལེ་དང་སེམས་ཀྱི་ངོ་བོ་གཉིས་འབྲེལ་བ་ཡོད་པ་ལ་བརྟེན་ནས་ང་རང་ཚོས་ཟབ་ལམ་ནཱ་རོ་ཆོས་དྲུག་དང༌། ཐབས་ལམ་གྱི་གཏུམ་མོ་དང་དེ་འདྲ་བའི་རླུང་དང་ཐིག་ལེ་ལ་སོགས་པ་ལ་བསྒོམ་ཡོང་དུས། མ་དག་པའི་རྩ་རླུང་ཐིག་ལེ་དེ་ལ་གནད་དུ་བསྣུན་ནས་གདམས་ངག་གི་ཚུལ་དུ་བསྒོམ་ཡོང་དུས། དག་པ་སེམས་ཀྱི་སྣང་ཆ་ཡི་རྩ་རླུང་ཐིག་ལེ་ཐམས་ཅད་མངོན་དུ་འགྱུར་བའི་ཐབས་ཁྱད་པར་ཅན་ཞིག་ལ་འགྲོ་ཡི་ཡོད་པ་རེད། དེ་ལ་བརྟེན་ནས་ལམ་ཟབ་མོ་ནཱ་རོ་ཆོས་དྲུག་འདིའི་ཐབས་ལམ་ལ་བརྟེན་ནས་སེམས་ཀྱི་གནས་ལུགས་མངོན་དུ་འགྱུར་བར་བྱེད་པ་རེད། དེ་ཡི་ངོ་བོ་ལ་འབྲེལ་བ་ཡོད་པ་ལ་བརྟེན་ནས་དེ་འདྲ་བ་ཡོང་བ་ཡིན།
ཉམས་ལེན་བྱས་པའི་སྟོབས་ལ་བརྟེན་ནས་ཉམས་ཐམས་ཅད་བྱུང་བ་དང༌། རྩ་རླུང་ཐིག་ལེ་ལ་འགྱུར་བ་བྱུང་བ་ནི་ཉམས་ཀྱི་རྟགས་ཡིན། ཡིན་ན་ཡང་ཉམས་དེ་ལ་མཆོག་ཏུ་འཛིན་ནས་དཔེ་ཡག་པོ་རེད་སོང་བསམ་པ་དང་ཉམས་ཡག་པོ་སླེབ་སོང༌། དེ་འདྲ་བའི་ཉམས་དེ་ཡང་ནས་ཡང་དུ་དགོས་བསམ་ནས་མཆོག་ཏུ་འཛིན་ན་ཉམས་ཀྱི་རྟགས་འདི་བར་ཆད་དུ་འགྱུར་འགྲོ་བར་གསུངས་པ་རེད། ཅིའི་ཕྱིར་བར་ཆད་དུ་འགྲོའམ་སྙམ་ན། རང་ལ་ཉམས་བཟང་པོ་ཡི་དམ་ལྷ་ཡི་ཞལ་གཟིགས་པ་དང༌། བདེ་ཉམས་གསལ་ཉམས་སྟོང་པའི་ཉམས་སོགས་ཀྱི་ཉམས་ཁྱད་པར་ཅན་ཞིག་སྐྱེས་ནས་རང་ཡག་པོ་རེད་བསམ་ནས་ང་རྒྱལ་གྱི་རྟོག་པ་ཞིག་བྱུང་ལ། ང་རྒྱལ་གྱི་རྟོག་པ་དེ་ལ་བརྟེན་ནས་རང་བཟང་པོ་ཡིན་ཞེས་དང་མཆོག་ཏུ་གྱུར་པ་ཡིན་བསམ་པའི་རྟོག་པ་ཞིག་ཀྱང་སྐྱེ། དེ་ལ་བརྟེན་ནས་རིམ་པ་བཞིན་དུ་རང་གི་ཕྱོགས་ལ་རྙེད་པ་དང་བཀུར་སྟི་སྙན་གྲགས་སོགས་དགོས་ཀྱི་འདུག་བསམ་པ་དང༌། གཞན་ཕ་རོལ་པོས་ང་ལ་ཚིག་རྩུབ་ལྟ་བུ་བརྗོད་པ་ཡིན་ན། ང་མཆོག་ཏུ་གྱུར་པ་ཡིན་བསམ་པའི་བློ་ལ་བརྟེན་ནས་ང་རྒྱལ་དང་ཕྲག་དོག་ལ་སོགས་པ་ཡོང་གི་ཡོད་པ་རེད། དེ་འདྲ་བ་ལ་བརྟེན་ནས་སྡིག་པའི་བྱ་བ་ལ་ཞུགས་ནས་བར་ཆད་ལ་འགྲོ་བར་གསུངས།
ང་རང་ཚོས་དུས་དང་རྣམ་པ་ཀུན་ཏུ་ཆོས་ཉམས་ལེན་བྱེད་མཁན་ཞིག་ཡིན་པས་ན། དེ་འདྲ་བའི་ཉམས་དང་རྟོགས་པ་དང་རང་གི་དགེ་བ་གང་བསྒྲུབ་པ་ཡིན་ན་ཡང༌། དང་པོ་ཀུན་སློང་འདི་ཉིད་ཅི་འདྲ་རེད་ཀྱི་འདུག་བརྟག་དཔྱད་གཏོང་དགོས་ལ། ཉམས་དང་རྟོགས་པ་ལ་བརྟེན་ནས་ཀུན་སློང་ང་རྒྱལ་ལ་སོགས་པ་སྐྱེ་ཡོང་གི་འདུག་ན་དེ་ཕར་སྤང་དགོས་པ་ཡིན་ནོ། །
སྔོན་བཀའ་གདམས་པའི་དགེ་བཤེས་འབན་ཞུ་བ་ཞིག་ཡོད། ཁོང་རི་ཁྲོད་ལ་ཞུགས་པའི་སྐབས་སུ་སང་ཉིན་ཁོང་གི་དྲུང་དུ་སྦྱིན་བདག་སློབ་མ་མང་པོ་ཞིག་ཡོང་གི་ཡོད་པ་ཁོང་གིས་ཐོས་པས་གཙང་མ་ཡག་པོ་གནང་དགོས་དགོངས་ནས་གཙང་མ་བྱས་ནས་མཆོད་པ་མཛེས་པོར་བཤམས་མཛད་པ་རེད། དེ་རྗེས་ཁོང་གིས་ཀུན་སློང་ལ་ཡག་པོ་བརྟག་དཔྱད་མཛད་དུས་སང་ཉིན་ང་རང་གི་སྦྱིན་བདག་སློབ་མ་མང་པོ་ཞིག་ཡོང་གི་ཡོད་པ་དེ་ལ་བརྟེན་ནས་ང་རང་གིས་གཙང་མ་ཡག་པོ་བྱེད་པ་དང་མཆོད་པ་ལེགས་པར་བཤམས་པ་རེད་འདུག་ན། འདི་ནི་མཛེས་འདོད་ཀྱི་ཟོབ་བྱས་པར་མཐོང་ནས་ཀུན་སློང་ཡང་དག་པ་རེད་མ་སོང༌། མཆོད་པ་ཡག་པོ་བཤམས་པ་དེས་ཕན་ཐོགས་གང་ཡང་བྱུང་མ་སོང་དགོངས་ནས་ཁོང་གིས་མཆོད་པ་དེ་ལ་ཐལ་བ་སྤར་བ་གང་གཏོར་གནང་བ་རེད། གནས་ཚུལ་དེ་ཕ་དམ་པ་སངས་རྒྱས་ཀྱིས་གསན་ནས་ཀུན་སློང་བཟང་པོ་ལ་འགྱུར་ཐུབ་པའི་ཆོས་པ་བཟང་པོ་ཁོང་ངོ་མཚར་ཆེ་གསུངས་ཏེ་ཕྱག་ཐལ་མོ་སྦྱར་བ་རེད།
དེ་ཡིན་དུས་ང་རང་ཚོས་ཆོས་སྒྲུབ་པའི་སྐབས་སུ་ཉམས་དང་རྟོགས་པ་གང་བྱུང་ན་ཡང་ཀུན་སློང་ལ་བརྟག་དཔྱད་བྱེད་དགོས་པ་ཡིན། དེ་ལྟ་བུའི་རྩོལ་མེད་ཀྱི་ཉམས་ག་རེ་འབྱུང་བ་དེ་རྒྱུན་འཆད་མེད་པར་སེམས་ཅན་ཐམས་ཅད་ཀྱི་རྒྱུད་ལ་སྐྱེ་བར་ཤོག་ཅེས་སྨོན་ལམ་བཏབ་པའོ། །ཉམས་དང་རྟོགས་པ་གཉིས་ཡོད་པ་ལས། ཉམས་ཞེས་པ་དེ་སྐབས་རེ་བྱུང་བ་དང་སྐབས་རེ་ཉམས་པའམ་ཡལ་འགྲོ་བ་དང༌། སྐབས་འགར་ཉམས་དེ་ཡོད་པ་དང་སྐབས་འགར་མེད་པར་འགྱུར་བ་སོགས་ཉམས་གྱི་ཆ་ལ་དེ་འདྲ་ཡོད་པ་རེད། རྟོགས་པའི་ཆ་འདི་ཧ་ཅང་འགྱུར་གྱི་མེད་པ་དང་བརྟན་པོ་ཡོད་པ་ཞིག་ཡིན།
གཉིས་པ་རྟོགས་པ་སྐྱེ་ཚུལ་ནི།
བཟང་ཞེན་ཉམས་ཀྱི་འཛིན་པ་རང་སར་གྲོལ། །
ངན་རྟོག་འཁྲུལ་པ་རང་བཞིན་དབྱིངས་སུ་དག །
ཐ་མལ་ཤེས་པ་སྤང་བླང་བྲལ་ཐོབ་མེད། །
སྤྲོས་བྲལ་ཆོས་ཉིད་བདེན་པ་རྟོགས་པར་ཤོག །ཅེས་གསུངས་ཏེ།
བཟང་པོའི་ཉམས་དང་ངན་པའི་ཉམས་སོགས་ཉམས་ཀྱི་འཛིན་པ་ཐམས་ཅད་རང་སར་གྲོལ་ཞིང༌། ཐ་མལ་པའི་ངན་པའི་རྣམ་རྟོག་གི་འཁྲུལ་པ་དེ་རང་བཞིན་གྱིས་ཉུང་དུ་འགྲོ་བའམ་དག་ནས་ཐ་མལ་ཤེས་པ་སེམས་མ་བཅོས་པ་དེ་སྤང་བྱ་དང་བླང་བྱ། བྲལ་བྱ་དང་ཐོབ་བྱ་ལ་སོགས་པ་མེད་པར་སྤྲོས་པ་ཐམས་ཅད་དང་བྲལ་བའི་ཆོས་ཉིད་ཀྱི་བདེན་པ་མཐོང་བར་ཤོག་ཅེས་སྨོན་ལམ་བཏབ་པ་རེད།
འགྲེལ་པའི་ནང་དུ་བཤད་མ་ཐག་པ་ལྟར། ཉམས་སྐྱེས་པ་ལ་བཟང་རློམ་གྱི་ཞེན་པ་རང་སར་གྲོལ་ཞིང་ཞེས་པ་བདེ་གསལ་མི་རྟོག་པའི་ཉམས་སྐྱེ་བའི་སྐབས་ན། དེ་ལ་ཞེན་པ་དང་མཆོག་ཏུ་འཛིན་པ་ལ་སོགས་པ་བྱུང་ན་ཉམས་ཡང་དག་པ་མ་ཡིན་པ་དང༌། བཟང་པོ་ལ་མཆོག་ཏུ་འཛིན་པ་དང་ཞེན་པ་ལ་སོགས་པ་མེད་པ་ཞིག་བྱུང་ན་ཉམས་ཡང་དག་པ་ལ་འགྲོ་བ་ཡིན། དེ་ཡི་ཕྱིར་ན་བཟང་རློམ་གྱི་ཞེན་པ་ཐམས་ཅད་རང་སར་གྲོལ་ཐུབ་པ་དང༌།
ངན་རྟོག་འཁྲུལ་པ་གསུངས་པ་ནི་ངན་པའི་རྣམ་རྟོག་གི་འཁྲུལ་པ་སྟེ། སྤྱིར་བཏང་ང་རང་ཚོ་ལ་རྣམ་རྟོག་མང་པོ་ཡོད་ཅིང༌། རྣམ་རྟོག་རེ་རེ་ཤར་དུས་རྣམ་རྟོག་ངོ་བོ་དེའི་སྟེང་དུ་མཉམ་པར་བཞག་ན་རྣམ་རྟོག་དེ་རང་སར་གྲོལ་བ་རེད། དེ་ཡི་ཕྱིར་ན་རྣམ་རྟོག་འདི་ངན་པ་མིན་པར་དག་པ་ཆོས་སྐུའི་རང་རྩལ་ཡིན་པས། རྣམ་རྟོག་ངོ་བོ་ཆོས་སྐུར་གསུངས་པ་བཞིན། །ཞེས་པ་དེ་ལྟ་བུ་ལ་གསུངས་པ་ཡིན། ད་ལྟ་ང་རང་ཚོ་སེམས་ཅན་ཐ་མལ་པ་ཐམས་ཅད་རྣམ་རྟོག་རང་སར་གྲོལ་ཐུབ་ཀྱི་མེད་ལ། རྣམ་རྟོག་ཅིག་ཤར་དུས་དེའི་རྗེས་སུ་འབྲང་སྟེ་འཁྲུལ་པའི་རྣམ་རྟོག་རྒྱུན་མ་འཆད་པར་ཡོང་བ་དེ་ལ་ངན་པའི་རྣམ་རྟོག་ཅེས་མིང་བཏགས་པ་རེད།
འོ་ན་རྣམ་རྟོག་ངན་པ་ཞེས་གསུངས་དགོས་པའི་རྒྱུ་མཚན་དེ་གང་ཡིན་ཞེ་ན། སོ་སོའི་སྐྱེ་བོའི་སེམས་ལ་འཁྲུལ་པའི་རྣམ་རྟོག་བར་མ་ཆད་པ་ཡོང་བ་དེ་ལ་བརྟེན་ནས་ང་རང་ཚོ་སེམས་ཀྱི་གནས་ལུགས་སྒོམ་པའི་སྐབས་སུ་སེམས་ཀྱི་རང་ངོ་དེ་མཐོང་གི་མེད་པ་རེད། སོ་སོ་སྐྱེ་བོའི་འཁྲུལ་པའི་རྣམ་རྟོག་བར་མ་ཆད་པ་འདིས་སེམས་ཀྱི་གནས་ལུགས་ལ་བསྒྲིབ་ཡོང་བ་དེ་ལ་བརྟེན་ནས་རྣམ་རྟོག་འདི་ངན་པ་ལ་བཞག་པ་རེད། ང་རང་ཚོས་དང་པོར་ཞི་གནས་སྒོམ་པའི་སྐབས་སུ་རྣམ་རྟོག་ཐམས་ཅད་ཞི་བ་དང༌། སེམས་ལ་གནས་པ་ཐོབ་ཀྱི་རེད་གསུངས་པའི་རྒྱུ་མཚན་ཡང་འདི་རེད། ཞི་གནས་བསྒོམས་པའི་སྟོབས་ལ་བརྟེན་ནས་འཁྲུལ་པའི་རྟོག་པ་ཐམས་ཅད་རང་བཞིན་གྱིས་ཞི་ནས་སེམས་ལ་གནས་པ་ཐོབ་ན་སེམས་ཀྱི་ངོ་བོ་དེ་མཐོང་བ་ལ་ལས་སླ་པོ་ཡོད་པ་ཡིན། དཔེར་ན་རྒྱ་མཚོ་ལ་རྦ་རླབས་མེད་ན་འོག་གི་རྡོ་དང་རྡེའུ་ཐམས་ཅད་ལས་སླ་པོར་མཐོང་ཐུབ་ཀྱི་ཡོད་པ་དཔེ་དེ་ལྟ་བུ་རེད།
རང་བཞིན་དབྱིངས་སུ་དག་གསུངས་པ་འདི་ནི། འགྲེལ་པའི་ནང་དུ། རྣམ་རྟོག་ངན་པ་དེ་ཆེད་དུ་མ་སྤངས་ཀྱང་མཉམ་པར་བཞག་པའི་མཐུས་རང་བཞིན་གྱིས་དེ་ཁོ་ན་ཉིད་ཀྱི་དབྱིངས་སུ་དག་པས་ཞེས་པ་སོ་སོའི་སྐྱེ་བོའི་རྣམ་རྟོག་ངན་པ་འཁྲུལ་པ་བར་མ་ཆད་པའི་རྣམ་རྟོག་དེ་ཉིད་ལ་ཟུར་དུ་གཉེན་པོ་ཞིག་བསྟེན་ནས་རྣམ་རྟོག་ཕར་སྤང་བར་བྱེད་པ་མ་ཡིན་པར། སེམས་ཀྱི་གནས་ལུགས་ཞི་གནས་དང་ལྷག་མཐོང་ལ་སོགས་པ་བསྒོམ་ན་བསྒོམས་པའི་མཉམ་བཞག་གི་མཐུ་ལ་བརྟེན་ནས་སེམས་ཀྱི་རྣམ་རྟོག་ཐམས་ཅད་ཆོས་སྐུའི་རང་རྩལ་དུ་ཡིན་པར་ཤེས་པས་སེམས་ཀྱི་རྣམ་རྟོག་ཐམས་ཅད་ཀྱང་རང་སར་གྲོལ་ནས་དེ་ཁོ་ན་ཉིད་ཀྱི་དབྱིངས་སུ་དག་པར་འགྱུར་བ་ཡིན་ནོ། །
ཐ་མལ་གྱི་ཤེས་པ་གསུངས་པ་འདི་ནི་ང་རང་ཚོའི་སེམས་མ་བཅོས་པ་དང་བཟོ་བཅོས་མ་བྱས་པའི་སེམས་ཀྱི་མིང་ལ་ཐ་མལ་ཤེས་པ་ཞེས་གསུངས། ཐ་མལ་གྱི་ཤེས་པ་གཉུག་མའི་སེམས་ཏེ། གཉུག་མ་ཟེར་ན་བར་མ་ཆད་པའི་མིང་ཡིན། དཔེར་ན་ང་རང་ཚོས་དང་པོ་འཁོར་བ་ལ་འཁྲུལ་ནས་བཟུང་སྟེ་མཐར་སངས་རྒྱས་ཀྱི་གོ་འཕང་ཐོབ་ན་ཡང་སེམས་འདི་ལ་བར་ཆད་པ་དང་རྒྱུན་ཆད་འགྲོ་བ་དེ་འདྲ་ཡོད་པ་མིན། དེ་ཡི་ཕྱིར་ན་གཉུག་མའི་སེམས་དེ་ཉིད་ཞི་གནས་དང་ལྷག་མཐོང་ལ་སོགས་པའི་ཉམས་ལེན་ལ་བརྟེན་ནས་སེམས་ཀྱི་གནས་ལུགས་མངོན་དུ་གྱུར་པའི་སྐབས་ན། སྤང་བྱར་གྲུབ་པའི་ཆོས་གང་ཡང་སྤོང་བ་མེད་པའི་ཚུལ་ཁོང་དུ་ཆུད་པ་དང༌། སེམས་ཀྱི་གནས་ལུགས་ཆོས་ཉིད་ཀྱི་བདེན་པ་མངོན་དུ་གྱུར་ན་སྤང་བྱར་གྲུབ་པའི་ཕྱོགས་ཐམས་ཅད་སྤངས་ཚར་བ་དང་རང་བཞིན་གྱིས་དག་ཚར་བ་རེད། དེ་སྤངས་ཚར་ན་སླར་ཡང་སྤང་བྱར་གྲུབ་པའི་ཕྱོགས་ཐམས་ཅད་སྤང་འོང་རྒྱུ་གང་ཡང་མེད།
དེ་ཇི་ལྟར་སྤང་འགྲོ་བ་ཡིན་བསམ་ན། ད་ལྟ་ང་རང་ཚོ་སེམས་ཀྱི་གནས་ལུགས་མངོན་དུ་མ་གྱུར་པ་ཡིན། མངོན་དུ་མ་གྱུར་པ་དེ་གང་གིས་བསྒྲིབས་པ་དང༌། མངོན་དུ་མི་འགྱུར་བ་ལ་སུས་བཀག་འདུག་གམ་བསམ་ན། ང་རང་གི་སེམས་ལ་ཉོན་མོངས་པ་དང་ཤེས་བྱའི་སྒྲིབ་པ་དང་བག་ཆགས་ཀྱི་སྒྲིབ་པ་གསུམ་གྱིས་བཀག་ནས་དེས་བསྒྲིབས་ཡོད་པ་ཡིན། ད་ལྟ་ང་རང་ཚོས་ལམ་ཞི་གནས་དང་ལྷག་མཐོང་སྒོམ་པ་ལ་སོགས་པའི་དམ་པའི་ཆོས་ཉམས་སུ་ལེན་པས་སེམས་ཀྱི་སྤང་བྱ་དེ་རིམ་བཞིན་ཇེ་སྲབ་ཏུ་འགྲོ་ཡི་ཡོད་པ་རེད། སེམས་ཀྱི་སྒྲིབ་པ་དེ་རིམ་པ་བཞིན་དུ་སྤང་དུས་སེམས་ཀྱི་གནས་ལུགས་དེ་ཡང་རིམ་བཞིན་དུ་ཚུར་རྟོགས་ཡོང་བ་ཡིན།
དེས་ན་སྤང་བྱ་ཐམས་ཅད་སྤངས་ཚར་བ་དང་སེམས་ཀྱི་གནས་ལུགས་ཀྱང་མངོན་དུ་གྱུར་པ་དུས་མཉམ་ཡིན། དེ་ལ་བརྟེན་ནས་སེམས་ཀྱི་གནས་ལུགས་ཇི་བཞིན་མངོན་དུ་གྱུར་ཚར་ནས་སྤང་བྱའི་སྒྲིབ་པ་སྤང་ཡོང་རྒྱུ་གང་ཡང་མེད། ཆོས་ཉིད་ཀྱི་བདེན་པ་མངོན་དུ་གྱུར་ཚར་ན་སེམས་དེ་ལ་ཡོད་པའི་སངས་རྒྱས་ཀྱི་ཡོན་ཏན་ཐམས་ཅད་ཀྱང་མངོན་དུ་གྱུར་པ་ཡིན་ལ། དེ་མངོན་དུ་གྱུར་ཚེ་ཡོན་ཏན་གསར་དུ་འཐོབ་པ་གང་ཡང་མེད་པ་ཡིན། སྤང་བླང་བྲལ་ཐོབ་མེད་པའི་སྤྲོས་པ་ཐམས་ཅད་དང་བྲལ་བའི་རང་བཞིན་དེ་མངོན་དུ་གྱུར་པའི་ཕྱིར་ན། སྤྲོས་བྲལ་ཆོས་ཉིད་བདེན་པ་རྟོགས་པར་ཤོག །ཅེས་སྨོན་པ་དང༌།
དེ་ལ་སྤྲོས་བྲལ་ཞེས་པ་ནི། སྤྱིར་བཏང་གི་སྒོ་ནས་བཤད་ན་སྤྲོས་པ་ཐམས་ཅད་བྲལ་བ་སྟེ་ཡོད་པ་རྟག་པའི་མཐའ་དང་མེད་པ་ཆད་པའི་མཐའ། དེ་གཉིས་ཀ་ཡིན་པའི་མཐའ་དང་གཉིས་ཀ་མ་ཡིན་པའི་མཐའ་སྟེ་བཞི་དང་སྤྲོས་པའི་མཐའ་བརྒྱད་དང་བྲལ་བ་ཚིག་གི་སྒོ་ནས་དེ་འདྲ་གསུངས་ཡོད་ཀྱང་དེ་མངོན་སུམ་དུ་ང་རང་ཚོས་ད་ལྟ་ཉམས་སུ་མྱོང་མི་ཐུབ་པ་ནི།
དཔེར་ན་ཁྱེད་རང་ཚོ་རྩ་ནས་འགྲོ་མ་མྱོང་བའི་ས་ཆ་ང་རང་གི་ཕ་ཡུལ་བན་ཆེན་དགོན་པ་ལ་འགྲོ་ན་ལམ་དེ་འདྲ་ཞིག་ནས་འགྲོ་དགོས་པ་རེད། ས་ཆ་དེ་ན་སྐུ་ཞིག་དང་ས་ཆ་དེ་ན་ལ་གླིང་ཀ་ཞིག་ཡོད་པ། དེ་ནས་ཕྱིན་ནས་ཕར་ན་རྒྱུག་ཆུ་ཞིག་ཡོད་པ་དང༌། དེ་ནས་འགྲོ་དགོས་པ་རེད་ལ་སོགས་པ་ཞིབ་ཏུ་བཤད་ཀྱང༌། ཁྱེད་རང་ཚོས་ཐེ་ཚོམ་དང་བཅས་པའི་སྒོ་ནས་ཚོད་དཔག་ཙམ་མ་གཏོགས་མངོན་སུམ་ཚད་མས་དངོས་སུ་མཐོང་ཐུབ་ཀྱི་མ་རེད། གལ་ཏེ་ལན་ཅིག་ཁྱེད་རང་ཚོས་དངོས་སུ་ཕྱིན་ནས་ང་རང་གི་ཕ་ཡུལ་བན་ཆེན་དགོན་པའི་ས་ཆ་དངོས་སུ་མཐོང་ན། དངོས་གནས་ཉམས་སུ་མྱོང་ནས་དོན་འདི་ཡང་དག་པར་རྟོགས་པ་བཞིན།
མདོར་ན་སེམས་ཀྱི་གནས་ལུགས་ཡང་དག་པ་ཆོས་ཉིད་ཀྱི་བདེན་པ་མངོན་དུ་གྱུར་པའི་སྐབས་དེར། སྤྲོས་པ་ཐམས་ཅད་དང་བྲལ་བ་ཞེས་པའི་དོན་རང་གིས་དངོས་སུ་ཉམས་སུ་མྱོང་ཐུབ་པ་དེ་ལྟ་བུའི་སྤྲོས་པ་ཐམས་ཅད་དང་བྲལ་བའི་ཆོས་ཉིད་ཀྱི་བདེན་པ་དེ་སེམས་ཅན་ཐམས་ཅད་ཀྱི་སེམས་རྒྱུད་ལ་ཡང་དག་པར་རྟོགས་པར་ཤོག་ཅེས་སྨོན་ལམ་བཏབ་པ་རེད།
ས་བཅད་གསུམ་པ། སྟོང་ཉིད་སྙིང་རྗེ་ཟུང་དུ་འཇུག་པའི་ཉམས་ལེན་དགོས་པ། དེ་ལ་སྟོང་པ་ཉིད་ཁོ་ན་མ་ཡིན་པར་སྙིང་རྗེ་ཡང་མཉམ་དུ་ཟུང་དུ་འཇུག་ནས་ཉམས་སུ་ལེན་དགོས་པ་རེད། དེ་ལ་སྙིང་རྗེ་ངོས་བཟུང་བ་དང༌། དེ་སྟོང་ཉིད་དང་ཟུང་དུ་འཇུག་ཚུལ་གཉིས་ཀྱི་ནང་ནས།
དང་པོ་སྙིང་རྗེ་ངོས་བཟུང་བ་ནི།
འགྲོ་བའི་རང་བཞིན་རྟག་ཏུ་སངས་རྒྱས་ཀྱང༌། །
མ་རྟོགས་དབང་གིས་མཐའ་མེད་འཁོར་བར་འཁྱམས། །
སྡུག་བསྔལ་མུ་མཐའ་མེད་པའི་སེམས་ཅན་ལ། །
བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག །ཅེས་གསུངས་ཏེ།
སྤྱིར་སེམས་ཅན་ཐམས་ཅད་སངས་རྒྱས་ཀྱི་རང་བཞིན་ཡིན་ན་ཡང་དེ་མ་རྟོགས་པས་འཁོར་བ་ལ་འཁྱམས་ནས་སྡུག་བསྔལ་མང་པོ་མྱོང་གི་ཡོད་པ་རེད། དེ་འདྲ་བའི་སེམས་ཅན་ཚོ་ལ་སྙིང་རྗེ་དགོས་ཀྱི་ཡོད། དེ་ལ་ཚིག་རྐང་དང་པོའི་དོན་ནི། སེམས་ཅན་ཐམས་ཅད་ཀྱི་སེམས་ཀྱི་རང་བཞིན་དེ་ལ་སངས་རྒྱས་འཐོབ་པར་བྱེད་པའི་རྒྱུ་བདེ་བར་གཤེགས་པའི་སྙིང་པོ་དེ་གྲུབ་ཡོད་པ་རེད། དེ་ལ་བརྟེན་ནས་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཟེར་ནས་མིང་བཏགས་པ་ཡིན། འོ་ན་བདེ་བར་གཤེགས་པའི་སྙིང་པོ་དེ་ཚུལ་ཇི་ལྟར་བཞུགས་ཡོད་ཅེ་ན། ངས་གོང་དུ་ཞུས་པ་བཞིན་འོ་མ་ལ་མར་གྱིས་ཁྱབ་པ་དང༌། ཏིལ་ལ་ཏིལ་མར་གྱིས་ཁྱབ་པ་དང༌། གསེར་རྡོ་ལ་གསེར་གྱིས་ཁྱབ་པ་ལྟ་བུར་བཞུགས་ཡོད་པ་རེད།
དེ་བཞིན་དུ་སེམས་ཀྱི་ཆ་ལ་སངས་རྒྱས་ཀྱི་རྒྱུ་བདེ་བར་གཤེགས་པའི་སྙིང་པོ་ཡོད་ན་ཡང་འབད་རྩོལ་དང་ཐབས་ཤེས་སོགས་མ་བྱས་ན། རྟག་ཏུ་འཁོར་བ་ལ་འཁྱམས་པ་མ་གཏོགས་དེ་མངོན་དུ་འགྱུར་ཐུབ་ཀྱི་མེད་པ་ཡིན། དེ་རང་བཞིན་གྱིས་མངོན་དུ་མི་འགྱུར་བ་ནི། དཔེར་ན་འོ་མ་ལ་འབད་རྩོལ་མ་བྱས་ན་མར་མི་ཡོང་བ་དང༌། ཏིལ་ལ་འབད་རྩོལ་མ་བྱས་ན་ཏིལ་མར་མི་ཡོང་བ་ལྟ་བུ་རེད། གལ་སྲིད་འབད་རྩོལ་ཞིག་བྱེད་ན་དེ་ལ་བདེ་བར་གཤེགས་པའི་སྙིང་པོ་ཡོད་པ་ལ་བརྟེན་ནས་ང་རང་ཚོ་ངེས་པར་དུ་སངས་རྒྱས་ཀྱི་གོ་འཕང་འཐོབ་ངེས་པ་སྟེ། སངས་རྒྱས་ཀྱི་རྒྱུ་ཡོད་པའི་ཕྱིར།
ཚིག་རྐང་གཉིས་པའི་དོན་ནི། བདེ་བར་གཤེགས་པའི་སྙིང་པོ་དང་བཅས་པའི་སེམས་ཀྱི་གནས་ལུགས་དེ་ཉིད་ཡང་དག་པར་རྟོགས་ན་དེ་ཡི་མིང་ལ་སངས་རྒྱས་ཞེས་བཏགས་པ་དང། ཡང་དག་པར་མ་རྟོགས་ན་དེ་ལ་འཁོར་བ་པའམ་སེམས་ཅན་ཟེར་ནས་མིང་བཏགས་པ་རེད། དེ་ལྟར་མ་རྟོགས་པའི་སེམས་ཅན་ཐམས་ཅད་འཁོར་བ་ལ་ཚུལ་ཇི་ལྟར་འཁྱམས་སམ་ཞེ་ན། རང་གི་སེམས་ལ་མ་རིག་པ་དེ་ལ་བརྟེན་ནས་གཉིས་འཛིན་གྱི་རྟོག་པ་བྱུང༌། དེ་ལས་འདོད་ཆགས་ཞེ་སྡང་གཏི་མུག་ང་རྒྱལ་ཕྲག་དོག་གི་རྟོག་པ་སོགས་བྱུང་ནས། དེས་ལས་བསགས་པས་མཐའ་མེད་པའི་འཁོར་བ་དམྱལ་བ་ཡི་དྭགས་དུད་འགྲོ་དང༌། ལྷ་དང་ལྷ་མིན་མི་ཡུལ་འཁོར་བའི་གནས་སུ་རིམ་བཞིན་དུ་འཁོར་ནས་འཁྱམ་གྱི་ཡོད་པ་ཡིན།
འཁོར་བ་ལ་འཁྱམ་ན་སྐྱོན་གང་ཡོད་ཅེ་ན། ཚིག་རྐང་གསུམ་པས། འཁོར་བ་ལ་འཁྱམ་ན་སྡུག་བསྔལ་ཁོ་ན་མྱོང་བ་སྟེ། དཔེར་ན་དམྱལ་བ་ལ་ཚ་གྲང་གི་སྡུག་བསྔལ་དང། དེ་བཞིན་དུ་ཡི་དྭགས་ལ་བཀྲེས་སྐོམ་གྱི་སྡུག་བསྔལ་དང༌། དུད་འགྲོ་ལ་བཀོལ་སྤྱོད་ཀྱི་སྡུག་བསྔལ་དང༌། མི་ལ་སྐྱེ་རྒ་ན་འཆིའི་སྡུག་བསྔལ་དང༌། ལྷ་ལ་འཆི་འཕོ་ལྟུང་གི་སྡུག་བསྔལ་དང། ལྷ་མ་ཡིན་ལ་འཐབ་རྩོད་ཀྱི་སྡུག་བསྔལ་སྟེ་འཁོར་བའི་གནས་གཞི་གང་ལ་སྐྱེ་ན་ཡང་སྡུག་བསྔལ་ཁོ་ནའི་རང་བཞིན་མ་གཏོགས་མེད་པས་རྟག་ཏུ་སྡུག་བསྔལ་འདི་ཁོ་ན་ཉམས་སུ་མྱོང་གི་ཡོད་པ་ཡིན།
དེ་འདྲ་བའི་སེམས་ཅན་རྣམས་ལ་ཚིག་རྐང་བཞི་པས། བཟོད་དུ་མེད་པའི་སྙིང་རྗེ་དེ་ང་རང་ཚོས་བསྒོམ་དགོས་ཀྱི་འདུག སྙིང་རྗེ་གང་ལ་བསྒོམ་ན། དེ་ལྟ་བུའི་སྡུག་བསྔལ་གྱིས་བར་མཚམས་མེད་པར་མནར་བའི་སེམས་ཅན་དེ་ཐམས་ཅད་ལ་སྙིང་རྗེ་བསྒོམ། དེ་འདྲ་བའི་སེམས་ཅན་ལ་སྙིང་རྗེ་བསྒོམ་ཡོང་དུས་དང་པོ་དངོས་གནས་སྙིང་རྗེ་ཡང་དག་པ་ཞིག་ང་རང་ཚོའི་ཡིད་ལ་སྐྱེ་ཐུབ་ཀྱི་མེད་ཀྱང༌། ཡང་ནས་ཡང་དུ་རང་གི་སེམས་ལ་སྟོང་པ་ཉིད་དང་ཞི་གནས་དང་ལྷག་མཐོང་ལ་སོགས་པ་བསྒོམས་པའི་སྟོབས་ལ་བརྟེན་ནས་རང་གིས་བསོད་ནམས་ཀྱི་ཚོགས་བསགས། དེའི་སྟོབས་ཀྱིས་རིམ་པ་བཞིན་དུ་སེམས་ཅན་ལ་སྙིང་རྗེ་དེ་ཆེ་རུ་ཆེ་རུ་སྐྱེ་ཡོང་གི་ཡོད་པ་ཡིན། སྤྱིར་བཏང་རང་གིས་སེམས་ཀྱི་གནས་ལུགས་ཡང་དག་པ་ཆོས་ཉིད་ཀྱི་བདེན་པ་དེ་རྟོགས་ཚར་ན། དེ་ལྟར་མ་རྟོགས་པའི་སེམས་ཅན་ཐམས་ཅད་ལ་བཅོས་མ་མ་ཡིན་པའི་སྙིང་རྗེ་ཆེན་པོ་སྐྱེ་ཡོང་བ་ཡིན་ཞེས་དང༌། དེ་ལྟར་སེམས་ཅན་ཐམས་ཅད་ལ་བཟོད་དུ་མེད་པའི་སྙིང་རྗེ་ཆེན་པོ་དེ་སེམས་ཅན་ཐམས་ཅད་ཀྱི་སེམས་རྒྱུད་ལ་སྐྱེ་བར་ཤོག་ཅེས་སྨོན་ལམ་བཏབ་གནང་བ་རེད།
ད་ནི་སྟོང་པ་དང་སྙིང་རྗེ་གཉིས་ཟུང་དུ་འཇུག་པའི་ཚུལ་བཤད་པ་ལ།
བཟོད་མེད་སྙིང་རྗེའི་རྩལ་ཡང་མ་འགགས་པས། །
བརྩེ་དུས་ངོ་བོ་སྟོང་དོན་རྗེན་པར་ཤར། །
ཟུང་འཇུག་གོལ་ས་བྲལ་བའི་ལམ་མཆོག་འདི། །
འབྲལ་མེད་ཉིན་མཚན་ཀུན་ཏུ་སྒོམ་པར་ཤོག །ཅེས་གསུངས་ཏེ།
སེམས་ཅན་ཐམས་ཅད་ལ་བཟོད་དུ་མེད་པའི་སྙིང་རྗེ་ཆེན་པོ་སྒོམ་པས་སྙིང་རྗེའི་ངོ་བོ་སྟོང་པ་ཉིད་ཀྱི་ཚུལ་དུ་ཤར་བ། ངོ་བོ་སྟོང་བཞིན་དུ་སེམས་ཅན་ཐམས་ཅད་ལ་སྙིང་རྗེ་ཆེན་པོ་སྐྱེས་པ་སྟེ་སྙིང་རྗེའི་ངོ་བོ་སྟོང་པ་དེ་དང་ཟུང་དུ་འཇུག་པ་དང༌། ལམ་གོལ་ས་དང་ནོར་ས་སོགས་ཐམས་ཅད་དང་བྲལ་བའི་ལམ་མཆོག་ཏུ་གྱུར་པ་གང་ཡིན་པ་དེ་དང་འབྲལ་བ་མེད་པར་ཉིན་མཚན་ཀུན་ཏུ་སྒོམ་པར་ཤོག་ཅེས་སྨོན་ལམ་བཏབ་པ་རེད།
དེ་ལ་ཤེས་རབ་སྟོང་པ་ཉིད་དང་ཐབས་སྙིང་རྗེ་ཆེན་པོ་སྟེ་སྙིང་རྗེ་དང་སྟོང་ཉིད་ཟུང་དུ་འཇུག་པ་ཅན་གྱི་སྒོ་ནས་ཉམས་སུ་ལེན་དགོས་ལ། དེ་གཉིས་ཟུང་དུ་མ་འཇུག་པར་སྟོང་ཉིད་ཁོ་ན་བསྒོམས་ཤིང་སྙིང་རྗེ་རྩ་ནས་མ་བསྒོམས་པ་དང༌། ཡང་ན་ང་རང་གིས་སེམས་ཅན་ལ་སྙིང་རྗེ་ཁོ་ན་བསྒོམས་ཤིང་སྟོང་ཉིད་གཏན་ནས་མ་བསྒོམས་ན་དེ་ཡ་བྲལ་དུ་གྱུར་པ་རེད། ཡ་བྲལ་དུ་གྱུར་ན་ཡང་ན་སྲིད་པའི་མཐར་ལྷུང་བ་དང༌། ཡང་ན་ཞི་བའི་མཐར་ལྷུང་འགྲོ་བས་ན་དེ་ལམ་ཡང་དག་པ་ཞིག་མ་བྱུང་བ་ཡིན།
དེ་ཡ་བྲལ་དུ་གྱུར་ན་སྲིད་ཞིའི་མཐའ་ལ་གང་འདྲ་བྱས་ནས་ལྷུང་འགྲོ་བ་ཡིན་ཞེ་ན། དཔེར་ན། རང་གིས་དུས་རྟག་ཏུུ་བྱང་ཆུབ་ཀྱི་སེམས་ཁོ་ན་བསྒོམས་ཀྱང་ཞི་གནས་དང་ལྷག་མཐོང་གི་གྲས་འདི་རྩ་ནས་མ་བསྒོམས་ན། སྙིང་རྗེ་ཆེན་པོ་ཁོ་ན་བསྒོམས་པ་ལ་བརྟེན་ནས་རང་རྒྱུད་ལ་བྱང་ཆུབ་ཀྱི་སེམས་སྐྱེས་པའི་སྟོབས་ཀྱིས་སེམས་ཅན་ཀྱི་དོན་ཏོག་ཙམ་གྲུབ་ཐུབ་ཀྱང༌། ་ལམ་ཕྱག་ཆེན་གྱི་ཞི་གནས་དང་ལྷག་མཐོང་རྩ་ནས་མ་བསྒོམས་པས་རང་གི་སེམས་ཀྱི་མ་རིག་པ་དང་འཁྲུལ་པ་དེ་བཅད་མི་ཐུབ་པ་ཡིན། དེ་བཅད་མ་ཐུབ་ན། ང་རང་སྲིད་པའི་མཐའ་ལ་ལྷུང་འགྲོ་བས་སངས་རྒྱས་མི་ཐུབ་པ་ཡིན། འོ་འདི་ནི་སྙིང་རྗེ་ཁོ་ན་བསྒོམས་ཤིང་སྟོང་པ་ཉིད་དམ་ཞི་གནས་ལྷག་མཐོང་སོགས་མ་བསྒོམས་པའི་སྐྱོན་ལས་བྱུང་བ་ཡིན་ཞིང༌།
ཡང་ཞི་གནས་དང་ལྷག་མཐོང་ལ་དུས་རྟག་ཏུ་མཉམ་པར་བཞག་ནས་ཡུན་རིང་པོར་བསྒོམས་ཀྱང་བྱང་ཆུབ་ཀྱི་སེམས་གཏན་ནས་བསྒོམ་མ་ཐུབ་ན་ཞི་གནས་དང་ལྷག་མཐོང་བསྒོམས་པའི་སྟོབས་ཀྱིས་མ་རིག་པ་དང་འཁྲུལ་པ་ལ་སོགས་པ་བཅད་ཐུབ་ཀྱང༌། བྱང་ཆུབ་ཀྱི་སེམས་རྩ་ནས་མ་བསྒོམས་པར་བརྟེན་རང་ཉིད་གཅིག་པུ་མྱང་འདས་ཐོབ་པ་མ་གཏོགས་སྙིང་རྗེ་ཡིས་སེམས་ཅན་གྱི་དོན་བསྒྲུབ་མི་ཐུབ་པས་ན། དེ་ལ་མྱ་ངན་ལས་འདས་པ་ཞི་བའི་མཐའ་ལ་ལྷུང་བ་ཞེས་མིང་བཏགས་པའོ། །
ལམ་ཡང་དག་པ་གསུངས་པ་ནི། སེམས་ཅན་ཐམས་ཅད་ལ་དུས་རྟག་ཏུ་བྱམས་སྙིང་རྗེ་བྱང་ཆུབ་ཀྱི་སེམས་སྒོམ་པ་དེ་དང་ལྷན་དུ་རང་གི་འཁྲུལ་པ་དང་མ་རིག་པ་གཅོད་པའི་ཐབས་ཞི་གནས་དང་ལྷག་མཐོང༌། དེ་གཉིས་ཟུང་འཇུག་ཏུ་བསྒོམ་དགོས་ཏེ།
དཔལ་གསང་བ་འདུས་པའི་རྒྱུད་ལས།
རྣལ་འབྱོར་ཐབས་ཀྱི་ཚུལ་མིན་ཞིང༌། །
ཤེས་རབ་གཅིག་པུ་ཉིད་ཀྱང་མིན། །
ཐབས་དང་ཤེས་རབ་སྙོམས་འཇུག་པ། །
རྣལ་འབྱོར་དེ་བཞིན་གཤེགས་པས་གསུངས། །
ཞེས་རྣལ་འབྱོར་པ་ཞིག་གིས་ཉམས་ལེན་ཐམས་ཅད་དངོས་སུ་ཡང་དག་པར་བྱེད་པའི་སྐབས་སུ་ཐབས་ཁོ་ན་ཡང་མ་ཡིན་ཞེས་པ་སྟེ། སྙིང་རྗེ་ཁོ་ན་བསྒོམས་ནས་ཤེས་རབ་གཏན་ནས་མ་བསྒོམས་ན་ཡང་མི་འགྲིག་གསུངས་པ་དང༌། ཤེས་རབ་སྟོང་པ་ཉིད་ཞི་གནས་དང་ལྷག་མཐོང་ཁོ་ན་བསྒོམས་ལ། སྙིང་རྗེ་རྩ་ནས་མ་བསྒོམས་ན་དེ་ཡང་དག་པའི་ལམ་མ་ཡིན་པར་གསུངས་སོ།
འོ་ན་དེ་ཇི་ལྟ་བུ་ཡིན་ཞེ་ན། ཐབས་སྙིང་རྗེ་ཆེན་པོ་དང་ཤེས་རབ་ཞི་ལྷག་གཉིས་ཟུང་དུ་འཇུག་པས་མཉམ་པར་བཞག་སྟེ་བསྒོམ་དགོས། རྒྱུ་མཚན་དེ་ཡི་ཕྱིར་ན། རྣལ་འབྱོར་དེ་བཞིན་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཀྱང་དེ་འདྲ་བ་ལམ་ཡང་དག་པ་བསྟན་པ་རེད་ཅེས་གསུངས་པའོ། །
ཇོ་བོ་རྗེས་བྱང་ཆུབ་ལམ་སྒྲོན་ལས་ཀྱང༌།
ཐབས་དང་བྲལ་བའི་ཤེས་རབ་དང༌། །
ཤེས་རབ་བྲལ་བའི་ཐབས་དག་ཀྱང༌། །
གང་ཕྱིར་འཆིང་བ་ཞེས་གསུངས་པས། །
དེ་བས་གཉིས་ཀ་སྤང་མི་བྱ། །ཞེས་གསུངས་ཏེ།
ཐབས་སྙིང་རྗེ་ཆེན་པོ་དང་བྲལ་ནས་ཤེས་རབ་ཁོ་ན་བསྒོམས་ནའང་མི་ཕན་པ་དང༌། ཤེས་རབ་དང་བྲལ་ནས་ཐབས་ཁོ་ན་བསྒོམས་ནའང་མི་ཕན་གསུངས། ཐབས་དང་བྲལ་ན་ནི་མྱ་ངན་ལས་འདས་པར་འཆིང་བར་འགྱུར་བ་དང༌། ཤེས་རབ་དང་བྲལ་ན་ནི་འཁོར་བ་ལ་འཆིང་བར་འགྱུར་ལ། རྒྱུ་མཚན་དེ་ཡི་ཕྱིར་ན་དེ་གཉིས་ཀ་སྤང་བར་མི་བྱ་བར་ཟུང་འབྲེལ་དུ་ཉམས་སུ་བླང་བར་བྱའོ། །ཞེས་དང༌།
རྒྱལ་ཚབ་བྱམས་པ་མགོན་པོས་ཤེར་ཕྱིན་མངོན་རྟོགས་རྒྱན་ལས།
ཤེས་པས་སྲིད་ལ་མི་གནས་ཤིང༌། །
སྙིང་རྗེས་ཞི་ལ་མི་གནས་དང༌། །ཞེས་པ་སྟེ།
ཞི་གནས་དང་ལྷག་མཐོང་ཡང་དག་པར་བསྒོམས་པས་སྲིད་པའི་མཐའ་ལ་མི་ལྷུང་ཞིང༌། སེམས་ཅན་ཐམས་ཅད་ལ་བྱམས་པ་དང་སྙིང་རྗེ་ཤུགས་ཆེན་པོ་བསྒོམས་པས་ཞི་བའི་མཐའ་ལ་མི་ལྷུང་བ། དེའི་ཕྱིར་ན་གཉིས་ཀ་བསྒོམ་དགོས་ཞེས་གསུངས།
སྤྱིར་མྱ་ངན་ལས་འདས་པའི་མཐའ་ལ་ལྷུང་ཞེས་པ་དེ་ཅི་འདྲ་ཞིག་ལ་གོའམ་ཞེ་ན། ཞི་གནས་དང་ལྷག་མཐོང་བསྒོམས་པའི་རྐྱེན་གྱིས་མ་རིག་པ་དང་འཁྲུལ་པ་ལ་སོགས་པ་དག་པས་སངས་རྒྱས་གོ་འཕང་ཐོབ་ཀྱང༌། དཔེར་ན་སྤྱིར་སངས་རྒྱས་ཞེས་པ་དེ་རང་དོན་ཕུན་སུམ་ཚོགས་པ་དང་གཞན་དོན་ཕུན་སུམ་ཚོགས་པ་གཉིས་མངོན་དུ་གྱུར་པ་སྟེ། རང་དོན་དུ་ཆོས་སྐུ་མངོན་དུ་གྱུར་ཅིང༌། གཞན་དོན་དུ་གཟུགས་སྐུ་རྣམ་པ་གཉིས་ཀྱིས་སེམས་ཅན་གྱི་དོན་བྱེད་པ། སྐུ་གསུམ་མངོན་དུ་གྱུར་པ་དེ་ལ་སངས་རྒྱས་པ་ཞེས་བརྗོད་ལ།
ད་ལྟ་ང་རང་ཚོས་སྙིང་རྗེ་རྩ་ནས་མ་བསྒོམས་པར་ཤེས་རབ་སྟོང་པ་ཉིད་འབའ་ཞིག་བསྒོམས་ན། ང་རང་གི་སེམས་དེ་ཆོས་སྐུར་མངོན་དུ་འགྱུར་གྱི་ཡོད་ཀྱང༌། གཟུགས་སྐུ་རྣམ་པ་གཉིས་ཀྱིས་སེམས་ཅན་གྱི་དོན་བྱེད་མི་ཐུབ་ལ། དེས་ན་དེ་སངས་རྒྱས་དངོས་སམ་མྱ་ངན་ལས་འདས་པ་དངོས་མ་ཡིན་པའི་ཕྱིར་ན། དེ་ལ་མྱ་ངན་ལས་འདས་པའི་མཐའ་ལ་ལྷུང་ཞེས་བརྗོད་དོ། །དེ་ལྟར་གནད་འགག་ཆེན་པོ་ཞིག་ཡིན་སྟབས་སྙིང་རྗེ་དང་སྟོང་པ་ཉིད་ཟུང་དུ་འཇུག་པར་ཤོག་ཅེས་སྨོན་ལམ་བཏབ་པ་རེད།
དེ་ཡང་བཟོད་དུ་མེད་པའི་སྙིང་རྗེ་ཆེན་པོ་ཞིག་ང་རང་ཚོ་ལ་སྐྱེ་དགོས་པ་ཡིན། དང་པོ་ནས་བཟོད་དུ་མེད་པའི་སྙིང་རྗེ་ཆེན་པོ་དེ་ང་རང་ཚོ་ལ་སྐྱེ་གི་མེད་ཀྱང༌། དེ་སྐྱེ་བའི་ཐབས་དགོས་པས། སྐྱེ་བའི་ཐབས་ག་འདྲ་ཞིག་དགོས་ཤེ་ན། སེམས་ཅན་ཐམས་ཅད་སྡུག་བསྔལ་གྱི་རང་བཞིན་དུ་ཡིན་པར་བསྒོམ། སྡུག་བསྔལ་གྱི་རང་བཞིན་དུ་གྱུར་པའི་སེམས་ཅན་དེ་དག་འགའ་ཤས་ཤིག་ནི་སྐྱེ་བ་སྔོན་མར་རང་གི་ཕའི་ཚུལ་དང༌། འགའ་ཞིག་ནི་མའི་ཚུལ་དང༌། འགའ་ཞིག་བརྩེ་བའི་གྲོགས་པོ་ལ་སོགས་པའི་ཚུལ་བཟུང་ནས་དེ་དག་གིས་རང་ལ་ཡུན་རིང་པོར་ཕན་འདོགས་རྒྱ་ཆེན་པོ་བྱས་པ་དེ་ལྟ་བུ་བསྒོམ། དེ་ནས་དེ་ཐམས་ཅད་ད་ལྟ་ལམ་ཡང་དག་པ་སྒོམ་མི་ཤེས་པ་དང༌། ཁ་ཅིག་ནི་དམྱལ་བའི་སེམས་ཅན་དང༌། ཁ་ཅིག་ནི་དུད་འགྲོ་ཡི་སེམས་ཅན་དང༌། ཁ་ཅིག་མི་ལ་སྐྱེས་ནའང་ཆོས་རྩ་ནས་མི་ཤེས་པའི་ལུས་ལེན་ཡོད་པ་ཡིན། ད་ལྟ་སངས་རྒྱས་ཀྱི་རྗེས་སུ་འཇུག་ནས་སེམས་ཅན་ཐམས་ཅད་ལ་བྱམས་པ་དང་སྙིང་རྗེ་སྒོམ་པའི་ལམ་ཡང་དག་པ་དེ་ལྟ་བུ་ལ་འཇུག་པའི་གོ་སྐབས་དེ་བཟུང་ནས། སྙིང་ཐག་པ་ནས་སེམས་ཅན་དེ་དག་ཐམས་ཅད་སངས་རྒྱས་ཀྱི་གོ་འཕང་ལ་འགོད་པར་བྱའོ་སྙམ་པའི་བཟོད་དུ་མེད་པའི་སྙིང་རྗེ་བསྒོམ་དགོས་པའོ། །
དེ་འདྲ་བའི་བཟོད་དུ་མེད་པའི་སྙིང་རྗེའི་རྩལ་མ་འགགས་ཤིང་གསུངས་པ་ནི། སྐབས་རེ་སྙིང་རྗེ་སྐྱེ་བ་དང༌། སྐབས་རེ་སྙིང་རྗེ་མི་སྐྱེ་བ་ལྟ་བུ་མིན་པར་སྙིང་རྗེ་ལ་ཐང་ལྷོད་མེད་པར་དུས་རྟག་ཏུ་བྱམས་པ་དང་སྙིང་རྗེའི་རྟོགས་པ་གོང་ནས་གོང་དུ་འཕེལ་བར་བྱེད་པ་ལ་གོའོ། །
བརྩེ་དུས་ངོ་བོ་སྟོང་དོན་རྗེན་པར་ཤར་བ་ནི། མཚམས་རེ་སེམས་ཅན་ཐམས་ཅད་ལ་བྱམས་པ་དང་སྙིང་རྗེ་ཆེན་པོས་གཏོང་ལེན་གྱི་དམིགས་པ་ལ་སོགས་པས་སྙིང་རྗེ་རྩལ་དུ་བཏོན་ནས་བསྒོམ། བསྒོམ་པའི་ཡུལ་དེ་སེམས་ཅན་རེད། སྙིང་རྗེ་སྒོམ་པར་བྱེད་པ་པོ་སེམས་དེ་ཡིན་པས་ན། སྐབས་རེ་ཚུར་སེམས་ཀྱི་ངོ་བོར་བལྟ་ཞིང་ཞི་གནས་དང་ལྷག་མཐོང་ལ་སོགས་པ་ཉམས་སུ་བླངས་ནས་སེམས་ཀྱི་ངོ་བོ་ནི་སྟོང་པ་སྤྲོས་པ་ཐམས་ཅད་དང་བྲལ་བ་མཐའ་བཞི་ལས་འདས་པ་དེ་འདྲ་བ་ལ་རྗེན་པར་ཤར་གསུངས་པ་སྟེ། སེམས་ཀྱི་གནས་ལུགས་མ་བཅོས་པའི་ངང་ལ་མཉམ་པར་བཞག་ནས་ལམ་ཕྱག་ཆེན་བསྒོམ་པར་བྱ་གསུངས་པའོ། །
སེམས་ཅན་ཐམས་ཅད་ལ་སྙིང་རྗེ་ཆེན་པོ་སྒོམ་པའི་སྙིང་རྗེ་ཆེན་པོ་དེའི་ངོ་བོ་ནི་སེམས་ཀྱི་གནས་ལུགས་སྤྲོས་པ་ཐམས་ཅད་དང་བྲལ་བ་ངོ་བོ་སྟོང་པ་མ་བཅོས་པ་དེའོ། །ངོ་བོ་སྟོང་པ་ཡིན་བཞིན་དུ་སྙིང་རྗེ་ཆེན་པོའི་རྩལ་གྱིས་སེམས་ཅན་ཐམས་ཅད་ལ་སྙིང་རྗེ་ཆེན་པོ་བསྒོམ། སྙིང་རྗེའི་ངོ་བོ་དང་སེམས་ཀྱི་གནས་ལུགས་སྟོང་པ་གཉིས་ཟུང་དུ་འཇུག་པ་རེད། དེ་ལྟར་ཟུང་འཇུག་གི་ཚུལ་གྱིས་བསྒོམས་པའི་ལམ་དེ་ཉིད་གོལ་སའམ་ནོར་ས་དང་བྲལ་བའི་ལམ་མཆོག་ཏུ་གྱུར་པ་ཡིན་ནོ་གསུངས་པའོ། །
སྐབས་རེ་བྱང་ཆུབ་ཀྱི་སེམས་བསྒོམ། སྐབས་རེ་ཞི་གནས་དང་ལྷག་མཐོང་བསྒོམ། སྒོམ་པ་འདི་གཉིས་དུས་དང་རྣམ་པ་ཀུན་ཏུ་འབྲལ་བ་མེད་པར་ཉིན་མོ་ག་དུས་ཡིན་ཡང་དེ་གཉིས་བསྒོམ། མཚན་མོ་གང་དྲན་པའི་སྐབས་སུའང་དེ་གཉིས་བསྒོམས་པ་སྟེ། སེམས་ཅན་ཐམས་ཅད་དེ་འདྲ་བའི་ལམ་ཀུན་ཏུའམ་དུས་རྟག་ཏུ་བསྒོམ་པར་ཤོག་ཅེས་གསུངས་པའོ། །
རྩ་བའི་ས་བཅད་ལྔ་པ་ལམ་དེ་མཐར་ཕྱིན་པའི་འབྲས་བུ་ལ་སྨོན་པ་ནི། ལམ་ཕྱག་རྒྱ་ཆེན་པོ་དང་བྱང་ཆུབ་ཀྱི་སེམས་གཉིས་བསྒོམས་ནས་མཐར་ཐུག་གི་འབྲས་བུ་དེ་གང་འདྲ་ཞིག་ཐོབ་བམ་ཞེ་ན།
སྒོམ་སྟོབས་ལས་བྱུང་སྤྱན་དང་མངོན་ཤེས་དང༌། །
སེམས་ཅན་སྨིན་བྱས་སངས་རྒྱས་ཞིང་རབ་སྦྱངས། །
སངས་རྒྱས་ཆོས་རྣམས་འགྲུབ་པའི་སྨོན་ལམ་རྫོགས། །
རྫོགས་སྨིན་སྦྱངས་གསུམ་མཐར་ཕྱིན་སངས་རྒྱས་ཤོག །ཅེས་གསུངས་ཏེ།
དེ་ལྟར་ལམ་ཕྱག་རྒྱ་ཆེན་པོ་བསྒོམས་པའི་འབྲས་བུ་ལ། གནས་སྐབས་ཀྱི་འབྲས་བུ་ལ་སྤྱན་ལྔ་དང་མངོན་པར་ཤེས་པ་དྲུག་སོགས་བྱུང་བ་དང༌། སེམས་ཅན་ཐམས་ཅད་ཀྱི་རྒྱུད་སྨིན་ཐུབ་པར་གྱུར་པ་དང༌། སངས་རྒྱས་ཀྱི་ཞིང་ཁམས་ཐམས་ཅད་སྦྱངས་ཐུབ་པར་གྱུར་པ་དང༌། སངས་རྒྱས་ཀྱི་ཆོས་མཐའ་དག་རང་གིས་སྨོན་ལམ་བཏབ་ནས་འགྲུབ་ཐུབ་པར་འགྱུར་རོ། །དེ་ལྟར་རྫོགས་སྨིན་སྦྱངས་གསུམ་མཐར་ཕྱིན་པའི་སངས་རྒྱས་ཐོབ་པར་ཤོག་ཅེས་གསུངས་པའོ། །
དེ་ལ་ཐོག་མར་བསྒོམས་པའི་སྟོབས་ལས་བྱུང་བའི་སྤྱན་ལྔ་དང་མངོན་པར་ཤེས་པ་དྲུག་ལ་སོགས་པ་རྣམས་ཇི་ལྟར་འབྱུང་ངམ་ཞེ་ན། ད་ལྟ་ང་རང་ཚོས་ཞི་གནས་དང་ལྷག་མཐོང་བསྒོམས་པ་དེའི་སྟོབས་ཀྱིས་རང་གི་སེམས་ཀྱི་མ་རིག་པའི་སྒྲིབ་པ་ཐམས་ཅད་རིམ་བཞིན་དག་པས་སེམས་ཀྱི་ཡོན་ཏན་གྱི་ཆ་མངོན་པར་ཤེས་པ་དྲུག་དང་སྤྱན་ལྔ་ལ་སོགས་པའི་ནུས་པ་དེ་དག་མངོན་པར་གྱུར་པ་ཡིན།
དེ་ལ་བྱང་ཆུབ་སེམས་དཔའི་སྤྱན་ལྔ་ནི། ཤའི་མིག་དང༌། ལྷའི་མིག་དང༌། ཤེས་རབ་ཀྱི་སྤྱན་དང༌། ཆོས་ཀྱི་སྤྱན་དང༌། སངས་རྒྱས་ཀྱི་སྤྱན་རྣམས་ཏེ། མདོ་ལས། བྱང་ཆུབ་སེམས་དཔའ་ཤའི་མིག་གིས་དཔག་ཚད་བརྒྱ་མཐོང་བ་ཡོད་དོ་སོགས་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་མཐོང་བ་ཡོད་དོ། །དེ་ལ་དང་པོ་ནི། ཞེས་གསུངས་པ་ལྟར།
བྱང་ཆུབ་སེམས་དཔའ་ཤའི་མིག་གིས་དཔག་ཚད་བརྒྱ་མཐོང་བ་ཡོད་ཅེས་པ་ནི། དཔེར་ན་གང་ཟག་གང་ཞིག་གིས་ལམ་ཞི་གནས་དང་ལྷག་མཐོང་བསྒོམས་པ་ན། དེའི་རྐྱེན་གྱིས་སེམས་ཀྱི་སྒྲིབ་པ་དག་རིམ་བཞིན་དུ་བྱང་ཆུབ་སེམས་དཔའ་ཤའི་མིག་ཅེས་པ། ཐག་རིང་གི་གཟུགས་མཐོང་བར་བྱེད་པའི་ནུས་པ་ཐོབ་ཀྱི་ཡོད་པ་དེ་ལ་གོའོ། །
གཉིས་པ་ལྷའི་མིག་ཅེས་པ་ནི་རྒྱལ་ཆེན་རིགས་བཞིའི་ལྷ་ནས་འོག་མིན་བར་གྱི་ལྷ་རྣམས་ཀྱི་ལྷའི་མིག་དེ་རེད། རྒྱལ་ཆེན་རིགས་བཞི་སོགས་ལ་སྐྱེ་བའི་ལྷ་ཐམས་ཅད་སྔོན་བསོད་ནམས་བསགས་པའི་སྟོབས་ལ་བརྟེན་ནས་ལྷའི་གཟུགས་སུ་སྐྱེས་པ་དེ་ནས་བཟུང་ལུས་ཀྱི་དབང་པོ་ཐམས་ཅད་ཤིན་ཏུ་ནས་ཀྱང་དྭངས་ཤིང་དག་པ་ཡོད་པ་དེ་ལ་བརྟེན་ནས་རྒྱལ་ཆེན་རིགས་བཞིའི་ལྷ་ཐམས་ཅད་ཀྱིས་ཡར་སྟེང་འོག་མིན་གྱི་བར་གྱི་གཟུགས་ཐམས་ཅད་མཐོང་ཐུབ་པའི་ལྷའི་མིག་དེ་ནི་བྱང་ཆུབ་སེམས་དཔས་རབ་ཏུ་ཤེས་ཏེ། དེ་ཡང་སྔོན་གྱི་ཏིང་ངེ་འཛིན་གྱི་སྟོབས་ལས་བྱུང་བའོ། །
གསུམ་པ་ནི་བདག་མེད་རྟོགས་པའི་ཤེས་རབ་སྟེ། སེམས་ཀྱི་གནས་ལུགས་བསྒོམས་པར་བརྟེན་བདག་ཏུ་མེད་པའི་དོན་རྟོགས་པ་དེ་ལ་ཤེས་རབ་ཀྱི་མིག་ཅེས་མིང་བཏགས་པའོ། །
བཞི་པ་ནི། སྟོབས་བཅུ་ལས་གནས་དང་གནས་མ་ཡིན་པ་མཁྱེན་པའི་སྟོབས་སྤངས་པའི་ལྷག་མ་དགུ་པོ་དེ་ལ་ཆོས་ཀྱི་སྤྱན་ཞེས་མིང་བཏགས་པའོ། །
ལྔ་པ་ནི། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པ་རྟོགས་པ་ཉིད་དོ་ཞེས་པ་སྟེ་ཆོས་ཐམས་ཅད་ཐོགས་པ་མེད་པར་མཁྱེན་པར་བྱེད་པ་སངས་རྒྱས་ཀྱི་ཡེ་ཤེས་དེ་ལ་སངས་རྒྱས་ཀྱི་སྤྱན་ཞེས་མིང་བཏགས་པའོ། །
གཉིས་པ་མངོན་ཤེས་དྲུག་ནི། རྫུ་འཕྲུལ་དང༌། ལྷའི་རྣ་བ་དང༌། གཞན་སེམས་ཤེས་པ་དང༌། སྔོན་གནས་རྗེས་དྲན་དང༌། ལྷའི་མིག་དང༌། ཟག་པ་ཟད་པ་ཤེས་པ་རྣམས་སོ། །དེ་ལས་དང་པོ་རྫུ་འཕྲུལ་ཏེ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སེམས་ཅན་གདུལ་བར་བྱ་བའི་ཆེད་དུ་ཆོ་འཕྲུལ་རྣམ་པ་སྣ་ཚོགས་པ་སྟོན་པར་བྱེད་པ་དེ་ལ་རྫུ་འཕྲུལ་ཟེར།
རྫུ་འཕྲུལ་ཞེས་པ་དེ་ཇི་ལྟར་སྟོན་ནམ་ཞེ་ན། དཔེར་ན་སྔོན་ཤཱཀྱ་ཐུབ་པས་དྲི་ཟ་རབ་ཏུ་དགའ་བ་གདུལ་བའི་དུས་ལ་བབས་པར་མཁྱེན། དྲི་ཟ་རབ་དགའ་རང་ཉིད་པི་ཝང་ལ་ཤིན་ཏུ་མཁས་པས་པི་ཝང་ལ་ཞེན་པ་དང་ཆགས་པ་ཤུགས་ཆེན་པོ་ཡོད་པའི་དབང་གིས་རྟག་པར་རིན་པོ་ཆེའི་གཞལ་ཡས་ཁང་གི་ནང་ལ་པི་ཝང་དཀྲོལ་ཏེ་དེ་ཡི་སྒྲ་ཉན་ནས་བསྡད་པ་ལས་ཕྱི་ལ་ནམ་ཡང་མི་འགྲོ་བ་ཡིན། སངས་རྒྱས་ཀྱིས་དེ་རྗེས་སུ་འཛིན་པར་དགོངས་ནས་རྫུ་འཕྲུལ་གྱིས་སངས་རྒྱས་རང་ཉིད་ལྷ་ཡི་བུའི་རྣམ་པར་སྤྲུལ་ཏེ་རིན་པོ་ཆེའི་གཞལ་ཡས་ཁང་གི་སྒོ་འགྲམ་དུ་པི་ཝང་ཞིག་གཏོང་བཞིན་འབྱོན། སངས་རྒྱས་ཀྱི་པི་ཝང་གི་སྒྲ་རབ་ཏུ་སྙན་ཞིང་འཇེབས་པས་དྲི་ཟ་རབ་དགའི་རྣ་དབང་འཕྲོག་སྟེ་བདག་གིས་པི་ཝང་དཀྲོལ་པ་བས་ཀྱང་འདི་སྙན་པ་འདུག་སུ་ཡིན་ནམ་སྙམ་སྟེ་སྒོ་རུ་བལྟར་ཕྱིན་པས། ལྷའི་བུ་ཡི་རྣམ་པ་ཞིག་གིས་པི་ཝང་དཀྲོལ་གྱིན་ཡོད་པར་མཐོང་ནས། ཨ་ཁ། ཁོ་པི་ཝང་ལ་ཤིན་ཏུ་མཁས་པ་ཞིག་ཡིན་འདུག པི་ཝང་གཏོང་བ་ལ་ང་བས་མཁས་པ་མེད། ད་རེས་ང་གཉིས་འགྲན་སྡུར་ཞིག་བྱ་དགོས་འདུག་སྙམ་ནས་རང་ཉིད་ཀྱི་པི་ཝང་དེ་ཁྱེར་ནས་སླེབས།
དེ་ནས་དང་པོ་དྲི་ཟ་རབ་དགའ་ཡིས་པི་ཝང་མི་འདྲ་བ་རྣམ་པ་བཞི་དཀྲོལ། དེ་རྗེས་ལྷའི་བུ་དེས་མི་འདྲ་བ་བརྒྱད་དཀྲོལ་ཡོང་བ་ཡིན། འདི་ཏན་ཏན་མཁས་པ་ཞིག་རེད་འདུག་སྙམ་ནས། སླར་དྲི་ཟ་རབ་དགའ་ཡིས་བརྒྱད་དཀྲོལ་རྗེས། ལྷའི་བུ་དེས་བཅུ་དྲུག་དཀྲོལ་པས། ཁོའི་བསམ་པ་ལ་འདི་པི་ཝང་ལ་རབ་ཏུ་མཁས་པ་རེད་འདུག་སྙམ་སྟེ་ངོ་མཚར་གྱིས་ཉན་སྡོད་པའི་སྐབས་ཞིག་ན་ལྷའི་བུ་དེས་པི་ཝང་གི་རྒྱུད་ཐག་ཐམས་ཅད་ཕར་མེད་པར་བྱས་ནས་པི་ཝང་དེ་རང་བཞིན་གྱིས་འཁྲོལ་བ་རེད། དེ་ཡི་སྒྲ་དེ་ལ་ཉན་སྐབས་སྒྲ་དེ་ལས།
འདུས་བྱས་ཐམས་ཅད་ནི་མི་རྟག་པའོ། །
ཟག་བཅས་ཐམས་ཅད་ནི་སྡུག་བསྔལ་བའོ། །
ཆོས་ཐམས་ཅད་ནི་སྟོང་ཞིང་བདག་མེད་པའོ། །
མྱ་ངན་ལས་འདས་པ་ནི་ཞི་བའོ། །
ཞེས་པའི་སྒྲ་ཐོས་པས། ཁོ་རང་དེ་ལ་སེམས་རབ་ཏུ་དགའ་བས་སངས་རྒྱས་དངོས་རེད་འདུག་བསམས་པ་དང༌། སངས་རྒྱས་རང་ཉིད་ཀྱང་སངས་རྒྱས་ཤཀྱཱ་ཐུབ་པའི་རྣམ་པ་ལ་བཞེངས་ནས་བཞུགས་པས་ཁོ་དེ་ལ་སྐྱབས་སུ་སོང༌། །དེ་ནས་བདེན་པ་བཞི་ཡི་དོན་ལ་ཡང་དག་པར་བསྒོམས་པས་མ་འོངས་པར་སྲིད་པའི་གནས་ལས་འདས་ཏེ་དགྲ་བཅོམ་པའི་གོ་འཕང་འཐོབ་པར་འགྱུར་བར་ལུང་བསྟན་ཏོ། །རྫུ་འཕྲུལ་ཞེས་པ་དེ་ལྟ་བུ་ལ་གསུངས་པ་ཡིན།
གཉིས་པ་ལྷའི་རྣ་བ་ནི།
ད་ལྟ་ང་རང་ཚོས་ཏིང་ངེ་འཛིན་བསྒོམས་པའི་སྟོབས་ཀྱིས་ལུས་འདི་ལྷའི་དབང་པོ་དག་པ་ལ་གྱུར་ནས། དཔེར་ན་ང་རང་འཛམ་བུ་གླིང་ལ་གནས་ཡོད་ནའང་ལྷའི་ཡུལ་གྱི་སྒྲ་ཐམས་ཅད་ང་རང་གིས་ཐོས་ཐུབ་པ། དེ་འདྲ་བ་ལ་ལྷའི་རྣ་བའི་མངོན་ཤེས་ཞེས་བརྗོད་པ་རེད།
གསུམ་པ་གཞན་སེམས་ཤེས་པ་ནི།
གཞན་སེམས་ཅན་གྱི་རྣམ་རྟོག་གང་ཤར་བ་དེ་ཐམས་ཅད་གསལ་ལེར་མཁྱེན་པར་བྱེད་པ་དེ་ལ་བརྗོད།
བཞི་པ་སྔོན་གནས་རྗེས་དྲན་ནི།
སེམས་ཅན་ཐམས་ཅད་ཀྱི་སོ་སོའི་འདས་པ་དང་མ་འོངས་པ་སྟེ། དཔེར་ན་ཁྱེད་རང་སྐྱེ་བ་སྔོན་མ་ལ་ཡུལ་དེ་འདྲ་ཞིག་ལ་སྐྱེ་བ་བླངས་འདུག དེ་ཡི་ཡང་སྐྱེ་བ་སྔོན་མ་ལ་ཁྱེད་རང་དེ་འདྲ་བ་ཞིག་ལ་སྐྱེས་ཟིན་འདུག་ཅེས་དང༌། མི་ཚེ་འདི་འཕོས་རྗེས་ཁྱེད་རང་གནས་འདི་འདྲ་བ་ཞིག་དང་ལུས་འདི་འདྲ་བ་ཞིག་ལེན་པར་འགྱུར་ལ། དེ་ཡིས་ལས་འདི་འདྲ་ཞིག་བསགས་ཏེ། དེའི་སྐྱེ་བ་རྗེས་མ་ལ་ཁྱེད་རང་གནས་འདི་འདྲ་བ་ཞིག་ལ་སྐྱེ་བར་འགྱུར་ཞེས་དེ་ལྟར་སྔོན་གནས་ཤེས་པ་ནི་སྔོན་གནས་རྗེས་སུ་དྲན་པའི་མངོན་ཤེསཡིན།
ལྔ་པ་ལྷའི་མིག་ནི།
རྒྱལ་ཆེན་རིགས་བཞི་ཡི་གནས་ཐམས་ཅད་ཀྱང་མཐོང་བར་བྱེད་པ། དཔེར་ན་འཛམ་བུ་གླིང་འདི་ནས་ལྟ་བའི་སྐབས་སུ་དམྱལ་བའི་སེམས་ཅན་ཐམས་ཅད་ཀྱི་བདེ་བ་དང་སྡུག་བསྔལ་ལ་སོགས་པ་ཐམས་ཅད་མིག་གིས་མཐོང་བར་བྱེད་པ། དེ་འདྲ་བ་ལ་ལྷའི་མིག་གི་མངོན་ཤེས་ཟེར།
དྲུག་པ་ཟག་པ་ཟད་པའི་ཤེས་པ་ནི།
རང་གི་སེམས་ལ་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་དང་བག་ཆགས་ཀྱི་སྒྲིབ་པ་ཐམས་ཅད་ཀྱང་སྤངས་ཟིན་པ་ཡིན་པ་སྟེ། སྤང་བྱ་ཐམས་ཅད་ཟད་པའམ་སྤངས་ཟིན་པའི་ཤེས་པ་དེ་ལ་ཟག་པ་ཟད་པར་བྱེད་པའི་མངོན་ཤེས་ཞེས་བརྗོད་དོ། །དེ་ལྟར་སྤྱན་ལྔ་དང་མངོན་པར་ཤེས་པ་དྲུག་པོ་དེ་ཐམས་ཅད་བསྒོམས་པའི་སྟོབས་ལས་བྱུང་བ་ཡིན་ནོ། །
ཚིག་རྐང་གཉིས་པ་དང་གསུམ་པས་རྫོགས་སྨིན་སྦྱངས་གསུམ་སྟོན་པ་སྟེ། སེམས་ཅན་སྨིན་བྱེད་གསུངས་པ་ནི། རང་གིས་ཉོན་མོངས་པའི་རྟོག་པ་ཐམས་ཅད་སྤངས་ཏེ་སེམས་ཅན་ཐམས་ཅད་ལ་ཆོས་བཤད་པའམ་རྫུ་འཕྲུལ་སྟོན་པ་སོགས་ཐབས་དུ་མའི་སྒོ་ནས་སེམས་ཅན་ཀྱི་སེམས་རྒྱུད་སྨིན་པར་བྱེད་པ་དང༌།
སངས་རྒྱས་ཞིང་རབ་སྦྱངས་ཞེས་པ། ང་རང་སངས་རྒྱས་ཟིན་པའི་རྗེས་རང་གི་ཞིང་ཁམས་ཀྱི་བཀོད་པ་དེ་སེམས་ཅན་ཐམས་ཅད་ལ་སྟོན་ནུས་པ་དང༌། རང་སངས་རྒྱས་པའི་གནས་དེ་ལ། དཔེར་ན་བདེ་བ་ཅན་གྱི་ཞིང་ཁམས་ལྟ་བུ་མ་དག་པའི་ཆ་གཏན་ནས་མེད་པ་དང༌། ཆུ་ཐམས་ཅད་ཆུ་བོ་ཡན་ལག་བརྒྱད་དང་ལྡན་པ་དང༌། བྱ་དང་བྱིའུ་ཐམས་ཅད་བྱང་ཆུབ་སེམས་དཔའི་སྤྲུལ་པ་ཤ་སྟག་དང༌། ལྗོན་ཤིང་ཐམས་ཅད་རིན་པོ་ཆེ་སྣ་ཚོགས་ལས་སྐྱེས་པ་དང༌། རླུང་ལྟ་བུ་ཡིན་ན་ཡང་རླུང་ཚ་པོ་འདོད་ན་ཚ་པོ་འོང་བ་དང༌། གྲང་མོ་འདོད་ན་གྲང་མོ་འོང་བ་དང༌། བྱ་དང་བྱིའུ་ཐམས་ཅད་ཀྱི་སྒྲ་སྙན་ཞིང༌། ཐོས་པར་འདོད་ཚེ་ཐམས་ཅད་ཆོས་ཀྱི་སྒྲ་སྙན་པར་སྒྲོག་པ་དང༌། ཐོས་པར་མི་འདོད་ན་ནི་སྒྲ་གཏན་ནས་མེད་པ། དེ་འདྲ་བའི་ཞིང་ཁམས་ཀྱི་བཀོད་པར་སྐྱེས་ཏེ་སྟོན་ནུས་པ་དེ་ལའོ། །
སྨོན་ལམ་རྫོགས་ཞེས་པ་ནི། སྔོན་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སེམས་ཅན་གྱི་དོན་དུ་སྨོན་ལམ་གང་བཏབ་ཡོད་པ་དེ་བཞིན་དུ་རང་ཉིད་ཀྱིས་སེམས་ཅན་ཐམས་ཅད་ཀྱི་དོན་དུ་སྨོན་ལམ་གང་བཏབ་ན་ཡང་དངོས་སུ་འགྲུབ་ཐུབ་པ་རེད།
ཚིག་རྐང་བཞི་པ་ལ། རྫོགས་སྨིན་སྦྱང་གསུམ་མཐར་ཕྱིན་སངས་རྒྱས་ཤོག །ཅེས་སངས་རྒྱས་ཀྱི་སྨོན་ལམ་ཐམས་ཅད་ཡོངས་སུ་རྫོགས་པ་དང༌། ང་རང་ཚོས་རྫུ་འཕྲུལ་དང་ཆོས་བཤད་པ་ལ་སོགས་པའི་སྒོ་ནས་སེམས་ཅན་གྱི་རྒྱུད་ལ་སྨིན་ཐུབ་པ་དང༌། ང་རང་མ་འོངས་པར་སངས་རྒྱས་པའི་སྐབས་སུ་སངས་རྒྱས་ཀྱི་ཞིང་ཁམས་རབ་འབྱམས་མཐའ་ཡས་པ་སྦྱོང་བ་སྟེ། མ་དག་པ་ཐམས་ཅད་སྦྱངས་ཤིང་དག་པའི་ཞིང་ཁམས་བསྟན་ཐུབ་པ་དེ་འདྲ་སེམས་ཅན་ཐམས་ཅད་ཀྱི་སེམས་རྒྱུད་ལ་མཐར་ཕྱིན་ནས་སངས་རྒྱས་པར་ཤོག་ཅེས་པའོ། །
རྩ་བའི་ས་བཅད་གསུམ་པའི་སྐབས་དགེ་བའི་རྩ་བ་སེམས་ཅན་ལ་བསྔོ་སྨོན་བགྱིས་ཏེ་ཕྱག་རྒྱ་ཆེན་པོའི་སྨོན་ལམ་མཇུག་བསྡུ་བ་སྟེ།
ཕྱོགས་བཅུའི་རྒྱལ་བ་སྲས་བཅས་ཐུགས་རྗེ་དང༌། །
རྣམ་དཀར་དགེ་བ་ཇི་སྙེད་ཡོད་པའི་མཐུས། །
དེ་ལྟར་བདག་དང་སེམས་ཅན་ཐམས་ཅད་ཀྱིས། །
སྨོན་ལམ་རྣམ་དག་ཇི་བཞིན་འགྲུབ་གྱུར་ཅིག །ཅེས་གསུངས་ཏེ།
ཕྱོགས་བཅུ་ན་བཞུགས་པའི་རྒྱལ་བ་སྲས་དང་བཅས་པ་ཐམས་ཅད་ཀྱི་ཐུགས་རྗེ་དང༌། ཀརྨ་པ་ཀུན་མཁྱེན་རང་བྱུང་རྡོ་རྗེ་ཁོང་དང་སེམས་ཅན་རྣམས་ཀྱིས་བསམ་སྦྱོར་རྣམ་པར་དག་པའི་སྒོ་ནས་ལུས་ངག་ཡིད་གསུམ་གྱི་དགེ་བ་གང་གྲུབ་ཡོད་པའི་བྱིན་རླབས་ཀྱི་མཐུས། གོང་དུ་བཤད་པ་ལྟར་བདག་ཀརྨ་པ་རང་བྱུང་རྡོ་རྗེ་དང་སེམས་ཅན་ཐམས་ཅད་ཀྱིས་དུས་གཅིག་ཏུ་སྨོན་ལམ་རྣམ་པར་དག་པ་གང་བཏབ་པ་དེ་ཀུན་རྒྱལ་བ་སྲས་དང་བཅས་པའི་བྱིན་རླབས་ལ་བརྟེན་ནས་མྱུར་དུ་འགྲུབ་པར་གྱུར་ཅིག་ཅེས་སྨོན་ལམ་བཏབ་པའོ། །
དེ་ལྟར་ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་རིམ་པ་རགས་པ་ཙམ་ཞིག་བློའི་ནུས་པ་དང་འཚམ་པར་བཤད་ཟིན་ཏོ། །ཞེས་ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་འགྲེལ་པ་གྲུབ་པ་མཆོག་གི་ཞལ་ལུང་གི་སྒོ་ནས་མདོར་བསྡུས་ཙམ་བཤད་པ་འདི་ནི། དད་ལྡན་སློབ་མ་ཕྱི་རྒྱལ་བ་རྣམས་ཀྱིས་ཕྱག་ཆེན་སྨོན་ལམ་གྱི་བཤད་ཁྲིད་དགོས་པའི་རེ་སྐུལ་ནན་ཏན་བྱས་པ་བཞིན་མ་ཧཱ་པཎྜི་ཏ་སི་ཏུའི་འགྲེལ་པའི་ཚིག་དོན་སླ་བ་རྣམས་ཁོལ་དུ་ཕྱུང་ནས་གདན་ས་རུམ་བཏེག་གི་རྡོར་སློབ་ཟུར་པ་བན་ཆེན་བསྟན་དགའ་སྤྲུལ་མིང་པས་ཕྱི་ལོ་ ༡༩༩༩ ཟླ་བ་ ༣ པའི་ནང་འཕགས་ཤིང་ཉེ་འདབས་བན་ཆེན་ཕུན་ཚོགས་དར་རྒྱས་གླིང་དུ་བཤད་པ་ཡིན།
སི་ཏུའི་འགྲེལ་པ་འདི་ཉིད་ཀྱི་ལུང་རྒྱུན་ཧ་ཅང་དཀོན་པར་གྱུར་ཚེ་ཁོ་བོས་སྔར་རུམ་བཏེག་ཏུ་༧སྐྱབས་རྗེ་རི་པ་གསལ་བྱེད་རིན་པོ་ཆེའི་ཞལ་སྔ་ནས་བཀའ་དྲིན་དུ་སྩལ་བ་ལེགས་པར་ཐོབ་ཅིང༌། ཁོང་གིས་དཔལ་སྤུངས་སུ་བཻ་རུ་མཁྱེན་བརྩེ་གོང་མ་ནས་ཐོབ་པ་དང༌། དེས་རྒྱལ་བའི་དབང་པོ་༧དཔལ་ཀརྨ་པ་མཁའ་ཁྱབ་རྡོ་རྗེའི་སྐུ་མདུན་ནས་ཐོབ་པ་ཡིན་པས་ལུང་གི་བརྒྱུད་ཚུལ་ནི་དེ་ལྟར་ལགས་སོ། །དགེ་ལེགས་འཕེལ།། །།
ལུང་རིགས་དཔྱད་པའི་ལམ་ཁོ་ནས།
གྲུབ་པའི་ཞལ་ལུང་རྟོགས་དཀའ་བས།
བཙན་ཐབས་མོས་གུས་སྙིང་རུས་ཀྱིས།
སྙིང་པོའི་ཉམས་ལེན་མཐར་ཕྱིན་ཤོག
ཅེས་པའི་གོང་གསལ་མཆོད་བརྗོད་དང་འདིའི་མཇུག་བྱང་སྨོན་ཚིག་བཅས་མཁྱེན་ལྡན་རྣམ་དཔྱོད་ཡང་པ་ཞི་བར་གཤེགས་པ་རིན་པོ་ཆེ་མཆོག་གི་ཉེ་གནས་ཞབས་ཞུ་བ་ཤེས་རབ་དབང་ཕྱུག་ནས་བསྐུལ་ངོར་ཕྲན་མཉན་པའི་མིང་ཙམ་འཆང་བ་དེས་སྦྱར་བའོ།། །།
